<document xml:lang="smn" id="no_id"><header><title>Ruonâseh äštih nuuhâđ Stuorrâ-Britanniast, Vuáládâhenâmijn toh láá tivrom</title><genre code="news"/><author><person firstname="Marja-Liisa" lastname="Olthuis" sex="unknown" born="" nationality=""/></author><year>2023</year><wordcount>153</wordcount><conversion_status type="standard"/><availability><license type="standard"/></availability><multilingual/><origFileName>Ruonâseh_äštih_nuuhâđ_Stuorrâ-Britanniast_Vuáládâhenâmijn_toh_láá_tivrom.docx</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Ruonâseh äštih nuuhâđ Stuorrâ-Britanniast, Vuáládâhenâmijn toh láá tivrom</p>
<p>Stuorrâ-Britanniast tomatteh, paprikah já kuurkah láá vääniht, muštâl uđâstoimâttâh Reuters. Pirâsminister Teherese Coffey mield taat tile pištá vala muáddi oho teikâ máhđulávt mánuppaje-uv. Sun ávžoo uuccâđ muulsâiävtuid väniruonnâsáid já puurrâđ páihálijd ruonnâsijd tego navrâsijd, moh láá valjeeht.</p>
<p>Minister Coffey mield suijân ruonnâsij vänivuotân láá pajanâm energiamáávsuh Britannia já Vuáládâhenâmij šaddoviistijn. Tondiet ruonnâseh iä lah šoddâdum siämmáá ennuv ko táválávt. Ton lasseen Tave-Afrikist já Maadâ-Euroopist lii lamaš hyeneeb šaddopaje. Stuorrâ purrâmušpuovtâdeijeefirmah láá tondiet asâttâm raijiittâsâid väniruonnâsij uástimân.</p>
<p>Minister lasettij, et sun ibbeerd kulâtteijei jurduid: sij láá hárjánâm finniđ tiätu purrâmušâid käävpist ubâ ääigi.</p>
<p>NOS mield meid Vuáládâhenâmijn ruonnâseh láá tivrom čuuvtij: pajanâm kaasuhade já kolmâ šooŋâi keežild šoddâdum ruonâsmereh láá ucebeh ko táválávt. Ovdâmerkkân smavvâ kukkákaalâ sáttá mäksiđ 3,50 euro. Uásturaijiittâsah iä lah, mut sálttáás hadeh stivrejeh uástim: ulmuuh väljejeh talle eres ruonnâsijd, jis tiäturuonâs lii sii mielâst meendu tiivrâs. Meiddei Vuáládâhenâmijn vuárdoo uđđâ šaddopaje.</p>
<p xml:lang="eng"><span type="quote" xml:lang="eng">https://www.reuters.com/world/uk/cant-get-tomatoes-let-us-eat-turnips-uk-minister-says-2023-02-23/https://nos.nl/video/2464886-groente-steeds-duurder-bloemkool-van-3-50-is-wel-schrikken</span></p>
</body></document>
