<document xml:lang="smn" id="no_id"><header><title>Anarâš ehideh láá oppeet álgám</title><genre code="news"/><author><person firstname="Fabrizio" lastname="Brecciaroli" sex="unknown" born="" nationality=""/></author><year>2023</year><wordcount>202</wordcount><conversion_status type="standard"/><availability><license type="standard"/></availability><multilingual/><origFileName>Anarâš_ehideh_láá_oppeet_álgám.docx</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p><em type="italic">Anarâš ehideh láá oppeet álgám </em></p>
<p><em type="italic">Anarâš ehidijn lii tiätu Facebook Anarâškielâ orroomviste- já Anarâš ehideh -juávhuin. </em></p>
<p>Anarâškielâ servi já Säämi máttááttâskuávdáš láá ornim jo maŋgâ ive Anarâš ehidijd, main piäsá maaŋgâmuđusij tooimâi ohtâvuođâst teivâđ já savâstâllâđ sämikielâlij ulmuiguin. Ulmen lii kevttiđ anarâškielâ já opâttâllâđ uđđâ saanijd. Anarâš ehidáid uásálistem lii nuuvtá. Servi fáálá käähvi já heerskuid, já táválávt Säämi máttááttâskuávdáš uárnee loonjâid ehidij várás. Ehidáid ij taarbâš almottittiđ muuneeld.</p>
<p>Majemui iivij Anarâš ehidijn tollui puddâ koronapandemia keežild, mut moonnâm ive loopâst toh uárnejuuškuottii uđđâsist. Taan ive vaastâolmožin toimâv Sáárá Seipiharju já Suvi King. Anarâš-ehideh tuállojeh táválávt Laasikuáđist Anarist tme 17–19. Vuossâmuš Anarâš eehid koronapuudâ maŋa lâi skammâmáánu 16. peeivi 2022. Moonnâm ive peln uárnejuvvojii vala kyehti eehid: skammâmáánu 29. peeivi já juovlâmáánu 14. peeivi. Ive 2023 vuossâmuuh ehideh lijjii uđđâivemáánu 25. peeivi já kuovâmáánu 22. peeivi. Ulmen lii orniđ ehidijd suulân ohtii mánuppaajeest. Čuávuvááh ehideh láá njuhčâmáánu 22. peeivi, cuáŋuimáánu 26. peeivi já vyesimáánu 24. peeivi.</p>
<p>Ehidijn lii táválávt miinii teemaid, já teemah mulsâšuveh. Ovdil koronapandemia lijjii el. kuobârmoheh, kuálástemmoheh, spellâmehideh, muusikehideh, mááccuhehideh já čuovâkuuvij keččâm. Ive 2023 vuossâmuu Anarâš-eehid teeman lii lamaš bingo.</p>
<p>Anarâš-ehideh láá ain hitruus tábáhtumeh, main piäsá ovdediđ jieijâs kielâtááiđu já uápásmuđ uđđâ ulmuid. Tiervâpuáttim fáárun!</p>
<p xml:lang="spa">Fabrizio Brecciaroli</p>
</body></document>
