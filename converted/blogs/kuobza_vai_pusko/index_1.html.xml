<document xml:lang="smn" id="no_id"><header><title>November | 2013 | Kuobžâ vâi puško?</title><genre code="blogs"/><author><person firstname="Petter" lastname="Morottaja" sex="m" born="" nationality=""/></author><year>2013</year><wordcount>1120</wordcount><conversion_status type="standard"/><availability><license type="standard"/></availability><origFileName>https://pettermorottaja.wordpress.com/2013/11/</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p type="title">Archive</p>
<p type="title">Monthly Archives: November 2013</p>
<p type="title">Näyttelee näytelmässä, esittelee tuotteen já esittää rahoitusta näyttelylle?</p>
<p>November 18, 2013</p>
<p>Uncategorized</p>
<p>Leave a comment</p>
<p><em type="italic">Taat tekstâ almostuvá ive 2013 Juovlâ-Anarâšâst. </em></p>
<p>Anarâšah láá kulttuurlâš aalmug. Ohtâ lii váldám čuovâkuuvijd, já haalijd čäittiđ taid puohháid. Nubbeest sättih leđe teatterproggiseh, já ton vievâst sun jotá pirrâ eennâm. Musijkkáreh vist njuškejeh ulmui oovdân já lávluh já čuojâtteh. Maht kolgâččij anarâškielân ettâđ <em type="italic">näytellä </em>, <em type="italic">esiintyä </em>tâi <em type="italic">esitellä </em>? Mii lii <em type="italic">näytös </em>, <em type="italic">näytelmä </em>já <em type="italic">näyttely </em>? Nabai maht kalga ettâđ <em type="italic">esitelmä </em>teikkâ <em type="italic">esittely </em>? </p>
<p type="title">Sääni äššiohtâvuotâ čielgee mut meid váátá</p>
<p>Ovdemužžân kannat huámmášiđ, et sääni ij ohtuunis meerhâš maiden. Sääni lii ain mottoom celkkuu uási, já ceelhâ vist lii meiddei stuárráb äššiohtâvuođâst. Ovdâmerkkân suomâkielâlâš sääni <em type="italic">esittää </em>puáhtá merhâšiđ maŋgâ ääši: <em type="italic">Näyttelijä esittää Napoleonia; Suomi-filmi esittää elokuvan Suuret sielut; Älä esitä tyhmää!; Puheenjohtaja esittää lisärahoitusta nuoristotalolle </em>. Tágárijn celkkuin äššiohtâvuotâ čielgee, maid <em type="italic">esittää </em>meerhâš. Jis mij jurgâlep täid celkkuid anarâškielân, mij ferttip maŋgii addiđ äššiohtâvuođâ, ovdil ko pyehtip jurgâliđ ovtâskâs saanijd. </p>
<p>Ko návt lii äšši, te mij kejâstep, magarijd saanijd ličij pyeri já luándulâš kevttiđ teattermaailmist. Tast maŋa mij kuorâttâllâp meiddei taid saanijd, maid puávtáččij kevttiđ eres ohtâvuođâin. Táárbu mield sääni merhâšume lii kovvejum tärkkilubbooht teikkâ sääni lii kevttum mottoom ovdâmerkkâcelkkust.</p>
<p type="title">Teatterist</p>
<p>Mottoomlágán <span type="quote">“näyttäminen”</span> lii teatterist tot juurdâ, kogobeht anarâš-uv aalgât. Vuáđumerhâšuumest <em type="italic">näyttää </em>lii tiäđust-uv <em type="italic">čäittiđ </em>. Taan säänist lii máhđulâš rähtiđ suorgitmáin veikkâ magarijd saanijd veerbâst nominin. Tehálumos koččâmuš lii-uv tot, moh suárgusijd láá luándulumoseh já loogilumoseh. Mii ličij <em type="italic">näytellä </em>, <em type="italic">näyttelijä </em>, <em type="italic">näytelmä </em>, <em type="italic">näytös </em>já <em type="italic">näyttämö </em>? </p>
<p><em type="italic">Näytellä </em>-sáánán lii jo ovdil viehâ vijđáht kevttum tággáár sääni ko <em type="italic">čaittâliđ </em>. Syergis lii <em type="italic">–âliđ </em>, mast puáhtá leđe taggaar smakkâ, et lii porgâmin tom <span type="quote">“čäittim”</span><span type="quote">”-pargo váhá kuhheeb ääigi, maŋgii teikkâ kuvviđ eenâb-uv ulmuu haalu “čäittiđ”</span><span type="quote">“čäittiđ”</span>. <em type="italic">Čaittâliđ </em>-säänist šadda tiäđust-uv talle <span type="quote">“näyttelijä”</span> = <em type="italic">čaittâleijee </em>. <em type="italic">Näyttelijän työtä on näytteleminen </em>šodâččij tánávt: <em type="italic">Čaittâleijee pargo lii čaittâlem </em>. Motomin <span type="quote">“näyttelijä”</span> puáhtá meid <span type="quote">“esittää”</span>; anarâškielâst taan ohtâvuođâst <em type="italic">esittää </em>meid puáhtá leđe <em type="italic">čaittâliđ </em>. </p>
<p><em type="italic">Lapin kesä -produktiossa Wuorio esitti Napoleonia. </em></p>
<p><em type="italic">–&gt; Säämi keesi –produktiost Wuorio čaittâlij Napoleon. </em></p>
<p>Mii lii tot taaiđâpyevtittâs, mast čaittâleijee čaittâl, ađai <span type="quote">“näytelmä”</span>? Taan ääši kuvviimân láá kevttum säänih uáli kirjáht, já toh maneh távjá siähálás ovdâmerkkân <span type="quote">“näyttely”</span>-saanijn. Ohtâ enâmustáá kiävtust lamaš sääni lii <em type="italic">čáitálmâs </em>, mut ton vädisvuotâ lii tot, et tot ij lah šoddâm loogilávt. Nuuvtpa mij iävtuttep, et ton saajeest kevttuuččij <em type="italic">–âlm </em>-suárgásáin rahtum sääni, <em type="italic">čaaitâlm </em>. Nubbe máhđulâšvuotâ ličij ušom lasettiđ ton sáánán vala <em type="italic">–âs </em>-loopâ, te šodâččij <em type="italic">čaitâlmâs </em>. </p>
<p>Te šodâččii tágáreh celkkuuh:</p>
<p><em type="italic">Pegâlmâs čaittâleijee uáinoo taan čoovčâ čaitâlmist <span type="quote">“Säämi keesi”</span>. </em></p>
<p><em type="italic">Shakespeare čaitâlmeh puohtii ennuv uđđâ sánáduv eŋgâlâskielân. </em></p>
<p>Čaaitâlm sáttá juohhuđ maaŋgâ uásán. Täi oosij nommâ suomâkielân lii <em type="italic">näytös </em>: <em type="italic">ensimmäisen näytöksen jälkeen on väliaika </em>. Täi oosij várás mij ep lah kuittâg halijdâm iävtuttiđ maggaargin suárgus <em type="italic">čäittiđ </em>-säänist, tondiet ko anarâškielâst láá ucceeb suárgáseh ko suomâkielâst – ferttee šeštiđ! Taan ohtâvuođâst puávtáččij pyereest sárnuđ tuše <em type="italic">čaaitâlm oosijn </em>. </p>
<p><em type="italic">Čaaitâlm vuossâmuu uási maŋa lii koskâpuddâ. </em></p>
<p>Tot saje, kost čaittâleijeeh fyysilávt čaittâleh, lii suomâkielân <em type="italic">näyttämö </em>. Táágubeht mij avžuuttep kevttiđ kuálussääni <em type="italic">čaittâlemsaje </em>. Čaaitâlm puáhtá leđe olgon teikkâ siste, lyeve alne teikkâ eennâm tääsist. Ääši puáhtá kuvviđ tärkkilubbooht ovdâmerkkân tánávt: <em type="italic">čaittâlemlyevi </em>, <em type="italic">čaittâlemlävdi </em>teikkâ joba <em type="italic">čaittâlempirrâdâh </em>. Motomin sátáččij leđe máhđulâš kyeđđiđ vuossâmuu uási meddâl, jis äššiohtâvuotâ lii mudoi-uv čielgâs: </p>
<p><em type="italic">Nyt on sinun vuorosi astua näyttämölle! </em></p>
<p><em type="italic">–&gt; Tääl lii tuu vuáru lavkkiđ lyeve oolâ! </em></p>
<p type="title">näyttää já esittää</p>
<p>Siämmáásullâsiih säänih láá ennuv kiävtust meid eres ohtâvuođâin ko teatterist. Stuárráámus koččâmušah šaddeh tast, maid merhâšeh <em type="italic">esittää </em>já ton suárguseh. Siämmáánáál ko <span type="quote">“näyttää”</span>, meiddei <span type="quote">“esittää”</span> lii vuáđumerhâšumestis anarâškielân <em type="italic">čäittiđ </em>. <span type="quote">“Näytellä”</span> já <span type="quote">“esitellä”</span> lává kuittâg aaibâs eres ääših. </p>
<p>Taan ääigi monnii ääši teikkâ jurduu čäittimist lii kevttum sääni <em type="italic">oovdânpyehtiđ </em>. Tot kovvee tom tábáhtume, mast <span type="quote">“äšši puáhtoo eres aašij oovdân”</span>. <em type="italic">Oovdânpyehtim </em>puáhtá merhâšiđ maŋgâ ääši: tot puáhtá leđe suomâkielân <em type="italic">esitys </em>, <em type="italic">esittely </em>teikkâ <em type="italic">esitelmä </em>. </p>
<p><em type="italic">Esitelmässään hän käsitteli ilmastonmuutosta. </em></p>
<p><em type="italic">–&gt; Oovdânpyehtimistis sun kieđâvušâi šoŋŋâdâhnubástum. </em></p>
<p><em type="italic">Uuden tuotteen esittelytilaisuus on huomenna. </em></p>
<p><em type="italic">–&gt; Uđđâ pyevtittâs oovdânpyehtimtilálâšvuotâ lii itten. </em></p>
<p>Eres ohtâvuođâin <em type="italic">esitys </em>kale sáttá merhâšiđ meid <em type="italic">iävtuttâs </em>. Siämmáánáál <span type="quote">“talon esittely”</span> sátáččij leđe pyerebeht <em type="italic">táálu čäittim </em>, teikkâ jis äijih läävee <span type="quote">“esitellä puukkoaan vastaan tulijoille”</span>, te talle sun läävee <em type="italic">čaitâččiđ puuvkos </em>. </p>
<p>Galleriast teikkâ museost puáhtá leđe <em type="italic">näyttely </em>. Taat sääni lii taggaar, mii anarâškielâst läävee šoddâđ váhá maht sáttoo. Maŋgii kiävttoo tavekielâ maali mield <em type="italic">čájáttâs </em>teikkâ <em type="italic">čájánâs </em>. Taah säänih iä kuittâg lah pyereh, tondiet ko toh monnii ääši čäittim saajeest pyehtih mielân sääni <em type="italic">čájádiđ </em>. Mij iävtuttep sääni <em type="italic">čáitáldâh </em>, mii lii šoddâm <em type="italic">–ldâh </em>-suárgásáin. Tánávt rahtum sääni puáhtá merhâšiđ tom, mii lii (fyysilávt) čäittimnáál. <em type="italic">Čáitáldâh </em>lii meid lamaš mottoomverd kiävtust jo ovddist. </p>
<p type="title">näyte, näyttö ja näytös</p>
<p>Näyttää-sääni suárguseh láá suomâkielâst vuáhádum maaŋgâlágán kiävtun. Táválávt mij ep pyevti – ige kannat keččâliđgin – keksiđ oovtâ já tuše oovtâ sääni jyehi suárgusân. Mij pyehtip kevttiđ tágárijd saanijd ko <em type="italic">čááitus, čáittu </em>já <em type="italic">čäittim </em>. Täin <em type="italic">čáittu </em>västid pyeremustáá sääni <em type="italic">näyttö </em>; tot ana sistees jurduu tast, et čäittim tábáhtuvá ohtii teikkâ lii mudoi uánihâšáigásâš. <em type="italic">Čááitus </em>vist vuáđumerhâšuumeest puávtáččij merhâšiđ <em type="italic">näytös </em>. </p>
<p><em type="italic">Kulttuuritalolla oli muotinäytös. </em></p>
<p><em type="italic">–&gt; Kulttuurtáálust lâi muotičááitus. </em></p>
<p><em type="italic">Čäittim </em>västid táválávt suomâkielâ sääni <em type="italic">näyttäminen </em>, mut tot lii maŋgii tohálâš tagarijn ohtâvuođâin-uv, ko suomâkielâst lii <em type="italic">näyttö </em>. Návt lii eromâšávt talle, jis suomâkielâst puávtáččij kevttiđ sääni <em type="italic">näyttäminen </em>, mut uánihub sääni lii tom olgoštâm. </p>
<p><em type="italic">Meillä on talon näyttö tänään. </em></p>
<p><em type="italic">–&gt; Mist lii táálu čäittim onne. </em></p>
<p><em type="italic">Näyte </em>lii mottoomlágán vááldus, mast puáhtá uáiniđ ääši olesvuođâ. Tot puáhtá leđe opinnäyte ( <em type="italic">oppâčááitus </em>) teikkâ runonäyte ( <em type="italic">tihtâčááitus </em>). Tuáhtár kuittâg ij váldáččii čáittusijd; Sun pic váldá <em type="italic">iskospittáid </em>teikkâ <em type="italic">iskosčaskaid </em>. Amahân te taan ohtâvuođâst-uv <em type="italic">čááitus </em>sátáččij leđe máhđulâš almossääni, jis <em type="italic">–pittá </em>teikkâ <em type="italic">–časkes </em>iävá oro sopâmin. </p>
<p type="title">esiintyä já esiintyjä</p>
<p>Tot kote čáittá maidnii, lii <em type="italic">čäittee </em>. Tot kote oovdânpuáhtá, lii <em type="italic">oovdânpyehtee </em>. Nabai <em type="italic">esiintyjä </em>: maht kalga ettâđ <em type="italic">seuraava esiintyjä on Apulanta </em>? </p>
<p>Suomâkielâ <em type="italic">esiintyä </em>ana sistees jurduu, et kiinii lii <span type="quote">“esillä”</span>. Anarâškielâst ij oro lemin šiev vaastâ tađe várás. Pyeremus ličij vaarâ <em type="italic">uáinusist </em>, mut tot ij oro lemin taggaar sääni, mast puávtáččij suorgiittiđ tagarijd saanijd ko <em type="italic">esiintyä </em>já <em type="italic">esiintyjä </em>. Täi saanij peht mij lep iävtuttâm, et äšši iättoo tego tot lii: ton saajeest et mij sárnup tast, mii lii uáinusist, mij pyehtip ettâđ tärkkilubbooht, maid tot uáinusist leijee tiŋgâ parga. </p>
<p><em type="italic">Apulanta esiintyy Ruisrockissa. </em></p>
<p><em type="italic">–&gt; Apulanta čuojât Ruisrockist. </em></p>
<p><em type="italic">Aasiassa esiintyy tavallista enemmän tornadoja. </em></p>
<p><em type="italic">–&gt; Aasiast láá eenâb tornadoh ko táválávt. </em></p>
<p><em type="italic">Minua pyydettiin esiintyjäksi seminaariin. </em></p>
<p><em type="italic">–&gt; Sij pivdii muu (sárnuđ) seminaarin. </em></p>
<p>Tággáár tääpi kale váátá mist tärkkilub tiäđu, maid <span type="quote">“esiintyjä”</span> áigu porgâđ. Jis mij lep jurgâlmin suomâkielâlii teevstâ, te mist ij sääti tot tiätu leđe. Motomin tágárijd celkkuid puáhtá karveđ ovdâmerkkân almosnoomáin  <em type="italic">artist </em>. Vuáđu-uáinust  <em type="italic">esiintyä </em>já  <em type="italic">esiintyjä </em>ferttee kuittâg jurgâliđ äššiohtâvuođâ mield.  </p>
<p>Privacy &amp; Cookies: This site uses cookies. By continuing to use this website, you agree to their use.</p>
<p>To find out more, including how to control cookies, see here:</p>
<p>Cookie Policy</p>
</body></document>
