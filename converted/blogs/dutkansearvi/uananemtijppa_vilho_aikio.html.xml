<document xml:lang="smn" id="no_id"><header><title>Uánánemtijppâ Vilho Aikio kielâ i-loppâsijn saanijn – Raapoort</title><genre code="blogs"/><author><person firstname="Henna" lastname="Aikio" sex="f" born="" nationality="FI"/></author><year>2016</year><wordcount>791</wordcount><conversion_status type="standard"/><availability><license type="standard"/></availability><multilingual><language xml:lang="eng"/></multilingual><origFileName>http://dutkansearvi.fi/henna-aikio/</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header>
<body>
<p>Uánánemtijppâ Vilho Aikio kielâ i-loppâsijn saanijn – Raapoort | Dutkansearvi</p>
<p xml:lang="eng">Skip to content</p>
<p type="title">Uánánemtijppâ Vilho Aikio kielâ i-loppâsijn saanijn – Raapoort</p>
<p xml:lang="eng">by dutkans</p>
<p>Henna Aikio</p>
<p>Laiđiittâs</p>
<p>Taan tutkâmušâst mun tuuđhâm, maht uánánemtiijpâ maadâ uáinoo ijjávrálij kuávlukielâst. Mun halijdim tutkâđ tom ton tááhust, ko iäččám Vilho Aikio sárnu anarâškielâ eenikielân já sun lii Ijjäävrist meddâl. Anarâškielâ kuávlukielah iä lah ennuv tutkum já ko mii suuvâst láá vala sárnooh, oro tehálâžžân tutkâđ kielâ tääl ko tot vala luhostuvá.</p>
<p>Ijjävrilij kielâst lii kirjálâš käldee jo 1900-lovo aalgâpeln, ko Ijjäävrist muu eeji Heikkâ-čecirohe ääitist kávnojii reeivah, moh láá čallum ive 1910. Reeivâi čällee Pärni-rokke (Juhani Aikio 1873–1919) lâi muu tiäđu mield iäččân eeji čeeci. Sun luuvâi máttáátteijen já čaalij Ijjáávrán viljâsân Sáárá-Iisán reeivâid, moi čäällimvyevi Matti Morottaja rámmoo já imâštâl Anarâš-loostâst (roovvâdmáánu 2001). Pärni-rohheest lii kiävtust tááláin puuvstavijn <em type="italic">š, č </em>já <em type="italic">đ </em>. Morottaja arvâl-uv, ete Pärni-rokke leš luuhâm Itkos čalluid. </p>
<p>Ton lasseen äijihâm Juhani Aikio lii lamaš Itkos sänikirje kälden. Iäččán viljâ Veikko Aikio lii čáállám Anarâš-loostân motomin já suu sahhiittillii távjá Anarâš-saavâin jo 1980-lovo loopâpeln. Amnâstâh ijjávrálij kielâst lii, mut tutkâmušah iä vala lah.</p>
<p>Ulmen lii tutkâđ, kuás i-loppâsij nominijn já veerbâi kieldimhäämist, nominij maaŋgâlovo nominativist já veerbâi kieldimhäämist já (indikativ) preesens maaŋgâlovo kuálmád persovnist šadda uánánemtijppâ vuossâmuu stavâlist já kuás ij.</p>
<p>Metodeh</p>
<p>Mun sahhiittillim iäččán Vilho Aikio syeinimáánust 2015. Sahhiittâllâm lâi uáli rijjâ já epihámálâš. Must iä lamaš valmâš koččâmušah, mut koijâdillim ennuv suu pärnivuođâst. Vuossâmuš päddi lii käävci minuttid já nubbe 45 minuttid. Ulmen lii litteristiđ paadijn soojijd, main motomeh jiešvuođah láá uáinusist. Mun jiem annotistám sahhiittâllâm aainâskin vala.</p>
<p>Mun verdidâm iäččán kielâ jiešvuođâid Giellatekno anarâškielâ čallum kielâ Korpusân já ILWB-sänikirje oovdâmerháid, veikkâ tain ij pyevti uáiniđ jienâdem nuuvt tárkká ko paadijn puáhtá kuullâđ. Iäččám om. iätá <em type="italic">suáveh </em>, mut korpusist kávnojeh tuše <em type="italic">suávih </em>19 kerdid. Pelikuhes konsonant ij lah merkkejum Korpusist. ILWB:st kávnoo <em type="italic">soavvih </em>:Itkonen čaalij uá oa:n já pelikuhes konsonantijd kukken. </p>
<p>Tutkâmpuátuseh</p>
<p>Mun tuuđhâm i-loppâsij nominij já veerbâi kieldimhäämi, nominij maaŋgâlovo nominativ já veerbâi kieldimhäämi já (indikativ) preesens maaŋgâlovo kuálmád persovn. Kirjekielâst om. <em type="italic">suáhi </em>-sääni maaŋgâlovo nominativ ličij <em type="italic">suávih </em>. Sárnumkielâst <em type="italic">i </em>sáttá muttuđ <em type="italic">e </em>:n. </p>
<p>Áinoo uánánemtijppâ ubâ amnâstuvvâst lii <em type="italic">uábbi </em>-säänist. Aikio iätá <span type="quote">”puárásuboh viiljah já uá´beh lijjii jo lamaš škoovlâst”</span>. Korpusist <span type="quote">”uábih”</span> láá 26 kerdid já <span type="quote">”uábeh”</span> ohtii. ILWB-informant Juho Musta lii adelâm sujâttemhäämi <span type="quote">”oabeh”</span>. </p>
<p>Eres i–loppâsij nominij peht Aikio kiävttá normâltiijpâ, veikâ nube staavâl /i/ lii muttum /e/:n. Säänih láá <em type="italic">suáhi </em>, <em type="italic">ergi </em>já <em type="italic">mätki </em>. <em type="italic">Mätki </em>-sääni sun kiävttá čuávuváin celkkuin: ”iähan tobbeengin toh <em type="italic">väzzimmääđheh </em>, ko tohhan maŋga jeegi lijjii ihan ete riddoost lijjii”. Vuossâmuu staavâl /ä/ lii kukke. Ergi-sääni itá kulmii: <span type="quote">”vyejimeergeh kal láppojii”</span> já ”já tiäđust-uv toh eergeh, vyejimeergeh ”. Vuossâmuu staavvâl /e/ lii kukke. </p>
<p>Korpusist mätki-sääni maaŋgâlovo nominativ uáinoo 42 kerdid já ILWB:st ohtii: puoh soojijn tot lii määđhih-häämist. Korpusist láá 47 <span type="quote">”eergih”</span> já 4 <span type="quote">”eergeh”</span>, ILWB-sänikirjeest ohtâ informantijn lii ettâm <span type="quote">”eergih”</span> (Sammeli Saijets) já kyevtis <span type="quote">”eergeh”</span> (Juho Musta já Juhan Petter Musta).</p>
<p>Ohtâ iđ-verbâ kulloo amnâstuvvâst sehe kieldimhäämist já maaŋgâlovo kuálmád persovnist. <em type="italic">Täiđiđ </em>-verbâ sojá Vilho Aikio kielâst normâltijppân: <span type="quote">”tobbeen täiđeh leđe munnuid saveheh”</span> já <span type="quote">”mun jiem tääiđi leđe”</span>. <em type="italic">Täiđiđ </em>ij kavnuu täin sujâttemhaamijn Korpusist ohtiigin čallum e:n. Korpusist láá 13 kerdid <span type="quote">”täidih”</span> já 86 kerdid <span type="quote">”tääiđi”</span>. Wörterbuchist toh iä lah kavnâmist. </p>
<p>Puátusij kuorâttâllâm</p>
<p>Mondiet uánánemtijppâ lii tuše oovtâ säänist kiävtust já eres saanijn ij lah? Uánánemtijppâ puáhtá itteeđ tuše talle, jis säänist lii hiäjus tääsi uánihis vokalij lasseen. Jis amnâstuvvâst liččii eenâb tágáreh säänih, ličij älkkeb verdidiđ uánánemtiijpâ já normaltiijpâ kevttim.</p>
<p>Šiäštá-uv uánánemtijppâ sárnoo energia? Sáttá leđe, ete uánánemtijppâ itá tuše motomijn saanijn, tego tääl <em type="italic">uábeh </em>-häämist. Nube staavvâl /e/ lii kuittâg-uv kiävtust meiddei talle, ko säänist lii normaltijppâ. Aainâs-uv tot oro lemin maaŋgâlovo nominativist systemlávt iäččán kielâst, ađai suu kielâst uánánemtijppâ já nube staavvâl /e/ iä šoodâ kustoo oovtâst. </p>
<p>Iäččám kielâ ij lah ennuv peessâm eelliđ suu pärnivuođâ maŋa, te ohtâ suijâ variaaton sáttá leđe meiddei tot, ete sunjin ij lah peessâm šoddâm tievâslâš rävisulmuu kielâ. Amahan sun kiävttá taid haamijd, maid lii oppâm pärnivuođâstis, mutâ tain haamijn, moh iä lah sunjin nuuvt uáppáseh, sun sáttá kevttiđ suomâkielâ maali teikâ maali, mon sun lii tääl kuullâm teikâ luuhâm kostnii saavâin teikâ Anarâš-loostâin. Tom lii vaigâd tutkâđ, lii-uv sun kuldâlâm muu já uábbán kielâ já oppâm motomijd jiešvuođâid munnuu kielâst. Muu já uábbán kielâst láá kuittâg iänááš škovlâkielâ ađai kirjekielâ häämih.</p>
<p>Ijjävri lii viehâ alda Ucjuuvâ. Ton tááhust ličij mielâkiddiivâš tutkâđ, moh jiešvuođâid láá siämmáálágáneh tavekielâst ko ijjävrilii kielâst. Aainâs-uv nube staavvâl /e/ sátáččij leđe tággáár jiešvuotâ.</p>
<p>Käldeeh</p>
<p>Itkonen, Erkki (1986) Inarilappisches Wörterbuch. A-K. Lexica Societatis Fenno-Ugricae. s. 133</p>
<p>Itkonen, Erkki (1987) Inarilappisches Wörterbuch. L-P. Lexica Societatis Fenno-Ugricae. s. 255</p>
<p>Itkonen, Erkki (1989) Inarilappisches Wörterbuch. R-Y. Lexica Societatis Fenno-Ugricae. s.149</p>
<p>Morottaja, Matti (2001) Anarâškielâlâš sensaatio. Anarâš 14. ihekerdi, roovvâdmáánu s. 4–5. Anarâškielâ servi.</p>
<p>Anarâškielâ čallum kielâ korpus: http://gtweb.uit.no/korp/?mode=smn</p>
</body></document>
