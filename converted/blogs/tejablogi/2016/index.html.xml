<document xml:lang="smn" id="no_id"><header><title>Tejâblogi</title><genre code="blogs"/><author><person firstname="Marja-Liisa" lastname="Olthuis" sex="f" born="" nationality=""/></author><year>2016</year><wordcount>8274</wordcount><conversion_status type="standard"/><availability><license type="standard"/></availability><origFileName>http://tejablogi.blogspot.com/2016/</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p type="title">16.12.2016</p>
<p type="title">Šaddoporrei raavvâdviäsust</p>
<p>Tehân te mottoom peeivi peessim purâdiđ šaddoporrei raavvâdviäsust. Eromâš feerim. Love miinut vuordâččem maŋa poođij hiipi hámásâš nuorâ falâdeijee, kote pyeripeeivij maŋa koijâdij, aigum-uv mun puurrâđ ennuv vâii uccáá. Ton ääigi ko smiettim, maht sunjin västidičči, sun selvâttij, et falâmeh lijjii valjaah, adai munjin vaarâ pijsááččij ucceeb-uv meeri. Sun arvâlij, et jiem lam mihheen puuriš ulmuid. Ige ollágin šiev äšši, jis purrâmuš kuođđuuččij taldrik oolâ. Jiem valagin lamaš ettâm jur maiden, mut tiilájim vijmâg niäljádâs purrâmušmeereest, ko sun nuuvt tárkká koijâdâlâi, kalle šaddopittád mun vajaččim puurrâđ. Koijâdim kale, mávsáččim-uv mun siämmáá hade niäljádâsmeereest ko ubâ meereest. Hadde lâi puohháid siämmáš. Na, ekologisâš ko lam... Sun uápistij piävdán, mon piällás ij puorijn táttoingin puáhtám čokániđ - ránnjápeevdist čokkái jo kiinii ton verd saijaaht. Pajekerdi-uv lâi, mut tobbeen lâi siämmáš vädisvuotâ. Mun čokánim nieidâinân uksâpiällás mottoom stávroo čokkámstuálpu oolâ. Mun puurâm kale ruonâsijd, já uási tain lijjii-uv kale purâttetteeh, uási iä nuuvtkin. Potáspitáh suddii kale njäälmist. Pähkinpulláid mun kuođđim sovâlâšvuođâst šiljocissáid. Mun aštus tiilájim juhâmuššân koškes vielgisviijni, tuše oovtâ laasâ. Ko kerd mun lijjim tiilám niäljádâs purrâmušmeereest, falâdeijee puovtij meiddei niäljádâs vijnimeereest. Ij nomâlâssân lam tiervâšlâš juuhâđ <span type="quote">"meendu ennuv"</span>. Teejâ mun kale finnejim čuuvtij eenâb. Muu nieidâ puurâi teejáin faallum keeksijd. Mun jiem kuássin nááđu jieŋâskääpi kuuvl iho, mut ton iijâ mun kale tobbeen elâččim: jieŋâskääpist láppojii motomeh suših.</p>
<p type="title">Junámaainâs</p>
<p>Lijjim joođoost Den Haag aldasijn, junáin. Tobbeen láin meiddei nieidâkyevtis enijnis. Nubbe nieidâ lâi loveihásâš, nubbe eskin tiävdám nelji. Já stuorrâuábbi kale tieđij ravviđ uccâuábis.</p>
<p>Nuorâb nieidâ ooinij konduktöör unifoormu já ihástui toos. Sun še halijdij konduktöörin - finniiččij fijnâ pargopihtâsijd, puávtáččij orostittiđ juná já vuolgâttiđ tom vuod joton. Puávtáččij possoođ piilin. Puávtáččij vazâččiđ juná pajekeerdist já vyelikeerdist já leđe tergâdis olmooš já tärhistiđ liipuid. Já tastoo puávtáččij väzziđ juná káátu alne tego Juovlâäijih. Stuárráb nieidâ pahudij, et tot lii varâlâš - toos jáámá, ko kačča vuálos. Tastoo juná koosâi tuođâi korrâsávt. Muu smavvâ reppu kiirdij maŋgâ meetter vázáttuv alne. Mottoom áigáá keččin poođij kulluuttâs: "Junávyeijee kaartâi koossâđ, ko vyeijimrađe alne joteh uáivistulmuuh." Konduktöör kaačâi hirmos liävttoin tast lappâd. Stuárráb nieidâ pahudistij uábbásis: "Tie te uáináh. Halijdah-uv tun vala konduktöörin? Toh kalgeh čurgiđ jáámmám uáivistulmuid-uv räđe alne."</p>
<p type="title">2.8.2016</p>
<p type="title">Romsa liegâsvuotâ</p>
<p>Romssaast lii ain koolmâs. Mut motomin kale sáttoo lieggâsub peivi, masa jo iimâš.</p>
<p>Uánehâš puudâš</p>
<p>muáđoidâd acâkkistee liegâsvuođâst</p>
<p>polvâttes alme vyelni</p>
<p>muorâi arktisii suoivust</p>
<p>peerusthánnáá tast</p>
<p>et nuolah skođđâs</p>
<p>pusseerstân</p>
<p>tuš oovtâ áinoo ehidispiäiván.</p>
<p type="title">22.7.2016</p>
<p type="title">Kuodduustuvviih</p>
<p>Lam nuurrâm teehi tejâseehâin oinum kuodduustuvvijd.</p>
<p>++</p>
<p>Almai já nissoon lává iärránmin. Almai váldá tom uáli lussâsávt já paahud:</p>
<p>- Tun jieh kuássin innig kaavnâ eellimsâd taggaar ulmuu ko mun lam.</p>
<p>- Tot lii-uv muu juurdâ, nisson västid.</p>
<p>+++</p>
<p>Rähisvuotâ čalmettut</p>
<p>mut luhhoost olmooš motomin náájá:</p>
<p>talle suu čalmeh vuod lekkâseh</p>
<p>+++</p>
<p>Kalle cuobbuu kalga cummâlistiđ</p>
<p>ovdilgo cuábui muttoo prinssân?</p>
<p>+++</p>
<p>Tun tiäđáh</p>
<p>et kihheen ulmuid ij lah kuássin tievâslâš</p>
<p>- nuuvt kuhháá ko tagarân rähistuvá.</p>
<p>+++</p>
<p>Rähisvuotâ lii čalmettem</p>
<p>tondiet tot ij kaavnâgin muu.</p>
<p>+++</p>
<p>Hevvâniđ suu kejâstâhân</p>
<p>monâttiđ sunjin vááimus</p>
<p>já motomeh vala eteh</p>
<p>et rähisvuotâ lii tiervâslâš</p>
<p>+++</p>
<p>Ideaal käälis lii taggaar</p>
<p>kote ibbeerd tom</p>
<p>maid suu kálgu ij eeđâ</p>
<p type="title">17.7.2016</p>
<p type="title">Maid ákku lii munjin máttááttâm</p>
<p>Onne tejâsekkâ koijâd, maid mun lam áhustân oppâm. Eeni enni, Máárjá-ákku, lâi muu pärnivuođâst alda, aasâi siämmáá šiljoost já motomijd iivijd vala siämmáá táálust-uv. Nuuvt et sust lâi älkkee oppâđ.</p>
<p>Munjin pajemustáá puátá mielân tot, maht sun máttááttij muu kieđâvuššâđ niijbe. Ij sun kuássin kiäldám uccâ nieidii, et <span type="quote">"ele vääldi"</span>. Sun ravvij, maht te niijbe já puuvko kalga toollâđ kieđâst. Já tom še muštám, maht mij eelijm viermijd kuohâmin jeđe maht mun tastmaŋa peessim čolliđ kuolijd. Jiem tieđe lijkkojim-uv ton hoomán, mut tot šoodâi kuittâg uápisin. Mun jiem tiäđustkin jieččân pärnivuotivij maŋa lekken kyeličasij paaldâst aassâm, nuuvt et toh tááiđuh, maid talle oppim, láá ááhu tááiđuh.</p>
<p>Já maid mun kale lijjim halijdiđ ááhust oppâđ, lâi suu ruvâšleibireeseept. Tot lâi suu stuorrâ syeligâs, mon sun ij vissâ kiässán nuuvt tárkká muštâlâm. Jo muu ečirokke lâi ettâm, et aáhu liäibum leibi lâi puoh njálgásumos, maid sun kuássin lâi puurrâm. Kiitiätá muu enni sátáččij maidnii ton reseptist mušteđ. Koolgâmba koijâdiđ.</p>
<p type="title">9.7.2016</p>
<p type="title">Máttáátteijee</p>
<p>Škovlâ lii jo nuuhâm</p>
<p>ovdebáá peeivi</p>
<p>luáštám párnáid kesikuáttumân</p>
<p>Peeli luokkaast liijká paijaan</p>
<p>táválii ääigi iđedist</p>
<p>mana škoovlân</p>
<p>tego mihheen ij liččigin</p>
<p>Mudoihân máttáátteijee lii aaibâs ohtuu</p>
<p>ige tot lah hävski sunjin</p>
<p>kárttá ohtuu valmâštâllâđ</p>
<p>puáttee ive ohjelmis</p>
<p>já materiaalijdis.</p>
<p>Išehân sun taarbâš.</p>
<p>(PWA 8b-luokan 2016 já ton máttáátteijei)</p>
<p type="title">6.7.2016</p>
<p type="title">Ustev</p>
<p>Ustev</p>
<p>lii tego</p>
<p>nubbe mun</p>
<p>- Artistoteles</p>
<p type="title">Tiervâsvuotâ</p>
<p>Tiervâsvuotâ</p>
<p>lii stuárráámus adaldâh</p>
<p>tagarân</p>
<p>kote motomin jáámá.</p>
<p>- Aristoteles</p>
<p type="title">Skelmâ</p>
<p>Jyehi skelmâ</p>
<p>ij lah suolâ</p>
<p>mut jyehi suolâ</p>
<p>lii kale skelmâ</p>
<p>- Aristoteles</p>
<p type="title">Lihâdeijee olmooš</p>
<p>Mun jiem lijkkuu ulmui</p>
<p>kote liihâd</p>
<p>mut ij jieškin tieđe</p>
<p>kuus</p>
<p>- Johan Cruijff</p>
<p type="title">Vuástálistem</p>
<p>Mun vuástálistám jyehi ääši</p>
<p>tassaažân ko toovâm miärádâs</p>
<p>Talle mun kyedittâm</p>
<p>Ij-uvgis tot lah-uv loogilâš?</p>
<p>- Johan Cruijff</p>
<p type="title">Usteveh</p>
<p>Sust</p>
<p>kiäst láá ennuv usteveh</p>
<p>ij lah ohtâgin ustev</p>
<p>- Aristoteles</p>
<p type="title">Äijih ravvuuh</p>
<p>Äijih eeđâi ain:</p>
<p>"Ko poorgah váhá hitásubbooht</p>
<p>tot mana talle jotelubbooht."</p>
<p>- Toon Hermans</p>
<p type="title">Hárjánem</p>
<p>Hárjánem</p>
<p>tot jo-uv lii</p>
<p>teikâ tot váilu</p>
<p>Johan Cruijff</p>
<p type="title">Iberdem</p>
<p>Jis mun halijdiččim</p>
<p>et tun tuođâi iberdah</p>
<p>liččim čielgim tom</p>
<p>čuuvtij pyerebeht</p>
<p>Johan Cruijff</p>
<p type="title">Vyeittim já táppám</p>
<p>Jis ij pyevti vyeittiđ</p>
<p>kalga anneeđ huolâ tast</p>
<p>et ij táppáá</p>
<p>Johan Cruijff</p>
<p type="title">Historjá</p>
<p>Historjá lii eidu onnáš</p>
<p>Puátteevuođâ čolmijgijn keččum</p>
<p>Godfried Bomans</p>
<p type="title">Lukko</p>
<p>Lukko</p>
<p>oinuuškuát eskin talle</p>
<p>ko tot lii</p>
<p>monâttum</p>
<p>Godfried Bomans</p>
<p type="title">Párnááh já kierdâvâšvuotâ</p>
<p>Párnáin puáhtá oppâđ</p>
<p>hirmâd ennuv</p>
<p>ovdâmerkkân tom</p>
<p>kost jotá</p>
<p>jieijâs kierdâvâšvuođâ rääji</p>
<p>W. J. van Broeckhoven</p>
<p type="title">26.6.2016</p>
<p type="title">Love paijeel love</p>
<p>"Mun lam fávru, tasko puohah vilpâstâlleh muu ubâ ääigi."</p>
<p>"Mun lam taan saje täsni, tastko ohtâgin muu lihâstâh ij pääsi iärásijn huámmášhánnáá."</p>
<p type="title">Äigi kolá</p>
<p>Äigi</p>
<p>mitted kulâmis</p>
<p>nuuvt täsivávt já stáđásávt</p>
<p>ko jo puáhtá</p>
<p>Olmooš lii tuávkki</p>
<p>ko määti taam kevttiđ ävkkin</p>
<p>Ulmuu uáinust</p>
<p>äigi ain</p>
<p>jo-uv tuámá</p>
<p>teikâ nuárbá.</p>
<p type="title">25.6.2016</p>
<p type="title">Aforismeh elimist</p>
<p>Tuu eellim ij šoodâ peeivijn, moh láá moonnâm pic peeivijn, maid tun muštáh.</p>
<p>- Pavlenko</p>
<p>Eellim meerhâš tom, et adelah alnestâd nuuvt ennuv ko tust lii maid adeliđ.</p>
<p>- Karen Allen</p>
<p>Mađe kuhebiššáá tun vuárdáh puátteevuođâ, tađe uánihubbon tot šadda.</p>
<p>- Loesje</p>
<p>Eellim ij pyevti čäälliđ. Tom ferttee eelliđ.</p>
<p>- Oscar Wilde</p>
<p type="title">Aforismeh elimist</p>
<p>Tuu eellim ij šoodâ peeivijn, moh láá moonnâm pic peeivijn, maid tun muštáh.</p>
<p>- Pavlenko</p>
<p>Eellim meerhâš tom, et adelah alnestâd nuuvt ennuv ko tust lii maid adeliđ.</p>
<p>- Karen Allen</p>
<p>Mađe kuhebiššáá tun vuárdáh puátteevuođâ, tađe uánihubbon tot šadda.</p>
<p>- Loesje</p>
<p>Eellim ij pyevti čäälliđ. Tom ferttee eelliđ.</p>
<p>- Oscar Wilde</p>
<p type="title">22.6.2016</p>
<p type="title">Nieidâ lyeiveejiegist</p>
<p>Tot, mast tääl ááigum muštâliđ, tábáhtui munjin tovle talle ko mun lijjim nuorâ nieidâš, Ánná muštâl. Jiem lamaš vaarâ puárásub ko nubálohihásâš talle.</p>
<p>Lii jonsahpeiveehid, já mun lam puátimin muáđá kulen, kote oroi muádi penâkkullâm keččin mist. Talle iä lamaš vala kiäinuh mii kuávlust. Ij lamaš eres ko pálgáh paaihij kooskâst.</p>
<p>Must lâi sämikappeer uáivist já kesipiivtâs pajalist. Lijjim tääl vaarâ vázzám pele määđhist, ko riškáttâlškuođij, já mun lijjim kuullâm eenist, et sämikappeer kalga jorgođ, jis arveškuát, amas tot njuoskâđ já fastođ. Já tom mun tiäđust-uv porgim. Mun jurgum kappeer já vuod väzzilim. Jiem mun lamaš vázzám nuuvt kuhes kooskâ, ko poottim aijuu, teikkâ kove tuáhá.</p>
<p>Jiem mun vala juovdâm ton kove paajaakiäčán, te uáinám nissoon kiäst láá kuhes, čapis vuoptah, moh hiäŋgájeh čoolmij oovdâst, já tast lii pajalist čapis fastes haamit, já kieđâst sun tuálá rise. Mun te váázám kuuloold ovdâskulij já imâštâlâm, mii totgis ulmuid lii.</p>
<p>Ko mun poottim aldeláá, te uáinám et ij tot jođegin pálgá mield muu oovdeld, pic vázzá lyeiveejeegist čääsist. Mun čuožâstâm keččâđ. Jiemge tieđe innig maid jo kalgeem porgâđ. Tot olmooš - oro lemin nuorâ nieidâ - vázzá ovdâsmaŋas taam lyeiveejiegist já čiärustâl. Tyellittälli sun časkel čáácán rissijn, mon sun kieđâstis tuálá, nuuvt et čääci tuše russáád. Jis kalgeem juátkiđ määđhi, te ferttiim väzziđ aaibâs taan ulmuu paaldâ - teikkâ mii tot tääl lâškin.</p>
<p>Te mun hoksájim. Tien ajâkovehân kočodeh-uv kufittârkoppeen. Tothân lii-uv kufittârnieidâ, mun arvâlim, já väzzilim oppeet ovdâskulij. Oro kal viehâ hormišin jotteeđ lappâd, mut ij äävti, mun ferttiim peessâđ lappâd, maht váá jo. Jyelgih láá nuuvt njuorâseh et illá kyeddih muu. Mun vazzim nuuvt alda taam kufittârnieidâ et mun lijjim olleeđ kietân väldiđ tom, jis lijjim tuostâđ. Ko mun juovdim pááikán, te enni iätá munjin: "Iimâš ko kufittârijd jieh uáinám, ko jorgokaperáin jođáh jonsahpeiveehid! Nuuvthân toh tovlááh ulmuuh eteh."</p>
<p>Elle Maarit Peđer kirjeest Ipmašat</p>
<p type="title">13.6.2016</p>
<p type="title">Lili</p>
<p>Onne mun tarbâšim tuu</p>
<p>tego muádilov majemuu ive ääigi</p>
<p>talle ko šadda jurgâlmist saahâ</p>
<p>Talle lâi älkkee suáitistiđ</p>
<p>Mut munnuu oovdiš uásádâh lâi lopâttum</p>
<p>tuu šleđgâpostâčujottâs-uv</p>
<p>ton keežild vájáldum</p>
<p>Usâstâllim tuu nummeer</p>
<p>já soittim</p>
<p>tobbeen ij puáttám vástádâs</p>
<p>Lijjih-uv määđi alne</p>
<p>tego lii táválâš</p>
<p>munnui kuohtuid</p>
<p>Neetist mun tuu luhhoost kavnim</p>
<p>já tot kale pyereest tieđij</p>
<p>kost tun lijjih:</p>
<p>In Memoriam.</p>
<p>Rähis Lili,</p>
<p>pyeri mätki</p>
<p>Stuorrâ já räjittemes Avalâšvuotân</p>
<p>Talle ko lii muu vuáru</p>
<p>talle motomin</p>
<p>te tastmaŋa</p>
<p>munnuu jurgâlemsavâstâlmeh</p>
<p>ain juátkojeh.</p>
<p>Lili Ahonen: In Memoriam</p>
<p type="title">10.6.2016</p>
<p type="title"><span type="quote">"Vuálgám Avelist"</span></p>
<p>Mahtsun luuhâđ paječalluu? Persovnpronomin kiävttu sátáččij motomin leđe ávhálâš..</p>
<p type="title">9.6.2016</p>
<p type="title">Arvâlusâid ij taarbâš šiljoost tupán kyeddiđ.</p>
<p>.</p>
<p type="title">7.6.2016</p>
<p type="title">Passivhäämih</p>
<p>Toovláš pajasšoddâdemmeetood:</p>
<p>Suola kiddejuvvoo, tyemmejuvvoo, miästájuvvoo já loopâst vala sälttejuvvoo. - Kielâjuáhusist 7.6.2017</p>
<p type="title">5.6.2016</p>
<p type="title">Akvaariošiljo</p>
<p>Akvaariošiljo</p>
<p>Lam kalanâm, kalanâm, kalanâm! Maŋgâ keesi lam taan nuurkán kuáddám koddeerippoid vuolâ, vâi toh iä purâččii muu kukkáid. Taan keesi jiem innig toos álgám. Ij lah äigi. Rahtim nuurkán, mast mihheen ij šoodâ, akvaario. Istâdum suárvi uážžu toimâđ ruusun taan keesi. Keeđgih láá pyerebeh ko kukáh - ij lah huolâ ige taarbâš njuoskâdiđgin. Já vala ohtâ šiev peeli: taat šiljouási lii rahtum ele uásti maiden -prinsiipáin, adai ij määvsi maiden.</p>
<p>Jis halijdah skeŋkkiđ munjin maidnii motomin, adde munjin mučis keeđgi. Ištâdâm tom-uv šiljosân.</p>
<p type="title">27.5.2016</p>
<p type="title">Vuoiŋâst</p>
<p>Vääldi njälmipitá</p>
<p>viežâ juhâmuš</p>
<p>vuoiŋâst</p>
<p>tassaažân ko vuod jođáh</p>
<p>SAS Loungest Oslost hiäŋgájeijee tekstâ</p>
<p type="title">Vyerdee äigi</p>
<p>Mondiet kihheen ij muštâl</p>
<p>mon kukke lii</p>
<p>vyerdee äigi</p>
<p>Taggaar mii kuovllist</p>
<p>nurhe tyehin</p>
<p>mut peittâdât uđđâsist</p>
<p>puátá alda</p>
<p>mut paattâr</p>
<p>Ij-uv sungin tieđe</p>
<p>vâi ij-uv peerust</p>
<p>Oslo kirdemkiedist, lappâdjottee omâs ulmui, kiän njäälmist kirdii muáddi sääni.</p>
<p type="title">Sijđo kirjeest</p>
<p>Mun lam čáállám kiirján</p>
<p>oovtâ já siämmáá siijđo</p>
<p>jo maŋgii</p>
<p>ihástâllâm tom</p>
<p>já murâštâm</p>
<p>ko tot ij kuássin</p>
<p>šoodâ tuárvi pyerrin</p>
<p>ige kuássin valmâštuu</p>
<p>tondiet tot lii jo maŋgii ruuttum.</p>
<p>Tot lii mučis sijđo</p>
<p>moos mun lijkkuum</p>
<p>Já ain ko oovdiš versio leggistuvvoo meddâl</p>
<p>mun murâštâm mottoom tove</p>
<p>mut jiem luovât</p>
<p>čäliškuáđám uđđâsist</p>
<p>luovâm eskin čuávuváá tove</p>
<p>talle ko vaalmâš šadda.</p>
<p type="title">Maailm lii kirje</p>
<p>Maailm lii kirje</p>
<p>já toh kiäh iä jođe</p>
<p>loheh tast</p>
<p>tuš oovtâ siijđo</p>
<p>SAS Loungest Oslost hiäŋgájeijee tekstâ</p>
<p type="title">10.5.2016</p>
<p type="title">Mälinäppi</p>
<p>Tastoo kisákulmáliih vuoijii maassâd Kisákuulmán. Tállân ko sij pessii päikkiuuvsâst siisâ, nuolâhánnáá taaki já haatâ, Eemel eeči lijmij mälinääpi pitáid oohtân. Tot ij lam konstâ ige mihheen, tothân lâi luoddânâm tuš kyehtin pittán. Liina ilosmij nuuvt čuuvtij et njuškiistâlâi iiloost já čuorvij Aatun, kote lâi hiäppuš pestimin:</p>
<p>- Tääl mij finnipvuod piärgumáállás!</p>
<p>Nuuvt Liina juurdij! Sun ij vaarâ ollágin muštám Eemel.</p>
<p>Ton eehid Eemel sierâdij viššâlávt uccâ Iidáin. Sun raahtij uábbásis sierâdemtuuváá niijton keđgij kooskân. Tot lâi Iidá mielâst hävski. Já Eemel capcij suu tuš ucánjihhii ain ko halijdij pippârminttunjálgá.</p>
<p>Mut te siävŋánškuođij, já Eemel já Iidá uáđđáástâláin. Suoi kuovláin, lâi-uv enni kievkkânist. Ij lamaš. Tobbeen ij lam kihheen. Tuš mälinäppi. Tot lâi peevdi alne, čavosin já muččâdin. Eemel já uccâ Iidáš kejâdáin suámálii nääpi, mii lâi lamaš vyeijimin ubâ peeivi.</p>
<p>- Juurdâš, Myerjiluovtâ rääjist, uccâ Iidáš eeđâi. Já tastoo sun lasettij: - Maht tun vuoigist finnejih uáivád náápán?</p>
<p>- Ij tot lam ollágin väädis, Eemel västidij. - Näävt mun tuš porgim.</p>
<p>Enni poođij eidu talle kievkkânân. Já vuosmustáá sun ooinij Eemel, kiäst lâi mälinäppi uáivist. Eemel kiškoi nääpi, uccâ Iidáš kiljoi já kiljoi Eemel-uv. Tastko sun lâi vuod áhásâm náápán, siämmáá čuuvtij ko ovdebáá-uv keerdi.</p>
<p>Talle enni toppij helláruáhi já čooskij mälinääpi nuuvt čuuvtij, et ruáškám kullui  ubâ Väđirmielist. Ruášk, piejâi näppi já muttânij tuháttin pittán. Pitáh kočâdii tego arve kuás-uv Eemel oolâ.</p>
<p>Eemel eeči kuulâi ruáškám savzâpuuvrán já kaččâlij siisâ.</p>
<p>Sun orostij kievkkân uksâkozzâšân joskâdin ko ooinij Eemel já nääpi pittáid já helláruáhi, mon Eemel enni ain tollij kieđâstis.</p>
<p>Säänigin sun ij ettâm, jorgettij tuš já moonâi maassâd savzâi kuuvl.</p>
<p>Mut kyehti peeivi maŋeláá sun finnij viđâpennisii Eemelist. Lohđuttijhân tot ucánjihhii.</p>
<p>Na te suullân tiäđáh, maggaar Eemel lâi. Taat mälinäppimaainâs tábáhtui majebaargâ vyesimáánu 20. peeivi. Mut vaarâ tun halijdah kuullâđ vala nube peeivist.</p>
<p type="title">Eemel jotá maassâd Kisákuulmán</p>
<p>Já tastoo sij vuolgii vuod Väđirmieli kuávlun. Eemel čokkái tutâvâžžân monnjâpeeŋkâst viđâpennisâš kuámmir siste já loccâ uáivist já kejâdij párnáid já pennuid já hiäppušijd já šoovijd, moi lappâd sij vuoijii. Jis Eemel ličij lamaš aaibâs táválâš kandâ, mihheen eres ij ton peeivi liččiigin tábáhtum. Mut Eemel ij lamaš mihheen táválâš kaandâid, já ervidba maid sun poorgâi! Sun uuigâi viđâpennisii njálmásis, já eidu talle ko sij vuoijii šavesaje lappâd, monnjâpeeŋkâst kullui joskis njielâstem. Tot kullui ton puudâ ko Eemel njielâstij viđâpennisii.</p>
<p>- Oho, totpa tábáhtui huápust! Eemel eeđâi.</p>
<p>Eemel enni vuod vuáivutškuođij.</p>
<p>- Vuoi hirmos peeivih, maht tien viđâpennisii tääl finnee kaandâst olgos? Ij lah ko vyeijiđ maassâd tuáhtár kuuvl.</p>
<p>- Lii tust-uv rekinistemuáivi, Eemel eeči eeđâi.</p>
<p>- Mäksiđ tääl tuáhtárân vittâ määrhi ton pyereest, et finnee maassâd viđâpennisii! Mii numerijd tust lâi rekinistmist, ko vazzih škoovlâ?</p>
<p>Eemel ij tuušijn iätádum. Sun njavhâdij čuávjis já eeđâi:</p>
<p>- Mun lam-uv tääl jieš šeštimšahe. Tobbeen tot viđâpennisâš lii tääl šiev vuárhást. Ijhân siäštušavveestkin finnii maiden olgos. Mun lam irâttâm kievkkânnijbijn, nuuvt et tot lii aaibâs vises.</p>
<p>Mut Eemel enni ij joskâm. Sun halijdij tuálvuđ Eemel maassâd tuáhtárân.</p>
<p>- Mun jiem ettâm maiden talle ko kandâ puurâi puoh puksâpuáluidis, sun muštottij. - Mut viđâpennisâš suddá vaigâdubbooht, tast sáttá keevvâđ hyeneeht, osko peri!</p>
<p>Já sun suorgâttij Eemel eeji nuuvt čuuvtij, et taat jorgettij hiäppušáin já vuojij maassâd Myerjiluohtân. Tastko lâihân eeči-uv tiäđust-uv huolâstum kaandâs tiet. Sij kaččii jiegâeeđeest tuáhtár kuuvl.</p>
<p>- Vájáldui-uvks miinii? tuávtir koijâdij.</p>
<p>- Ij, Eemel tuš njielâstij viđâpennisii, eeči eeđâi. - Nuuvt et puávtáččij-uv tuávtir váhá čuopâdiđ suu... neelji määrhi oovdâst teikâ toin suulâin... Viđâpennisâš páásus käävpi oolâ.</p>
<p>Mut talle Eemel kiškettij eejis mááccuhist já culijdij:</p>
<p>- Ele iiskâgin! Tot viđâpennisâš lii muu!</p>
<p>Já keevâi nuuvt, et tuávtir ij miettâmgin väldiđ viđâpennisii Eemelist. Čuopâdâs ij tarbâšum, sun eeđâi. Viđâpennisâš kale puáđáččij ulmui uáinusân vuod muádi peeivi siste.</p>
<p>- Mut puávtáh kale puurrâđ vittâ niisu, tuávtir eeđâi. - Talle tot šlantti finnee váhá skipárijd ige ruohâ tuu čuávjilaavhâ.</p>
<p>Sivnedum tuávtir, máávsu sun ij váldám täälgin. Eemel eeči čuážui vuod tutâvâžžân kááđu alne Eemeláin já ennijn.</p>
<p>Mut Eemel enni halijdij tállân moonnâđ Antikaisii nieidâi päikkiliäibuttâhân uástiđ Eemelân vittâ pulá.</p>
<p>- Ij saahâgin tast, eeđâi Eemel eeči. - Misthân láá puláh pääihist.</p>
<p>Eemel smietâi mottoom áigáá. Sun lâi čeppi rekinistmist já puurrâmmielâ-uv sust lâi. Tondiet sun eeđâi:</p>
<p>- Must lii viđâpennisâš vises vuárhást, já jis tom finniiččij tállân meddâl, te uástáččim taid pulláid jieš. Sun smietâi vala váhá já lasettij:</p>
<p>- Jieh-uvgis eeči lovniiččii munjin vittâ peeni muádi piäiván? Uážuh vissásávt ruuđâ maassâd!</p>
<p>Talle Eemel eeči adelij piärán, já sij monnii Antikaisii nieidâi päikkiliäibuttâhân já ostii Eemelân vittâ pulá, uáli njaalgâ pulláid, jurbâsijd já fiskisruškâdijd, sukkâreh vala alne. Eemel njielâi taid jotelávt.</p>
<p>- Näävt njaalgâ talkkâs jiem lah eledijnân finnim, sun eeđâi.</p>
<p>Mut Eemel eeči lâi fakkist nuuvt movtáskâm, et ij innig tiättám, maid porgâđ.</p>
<p>- Onne mij lep jyehi tááhust tiänám viehânáál ruuđâ, sun eeđâi já tiäđust-uv oostij viiđáin pennijn pippârminttunjálgáid tulijâžžân uccâ Iidážân.</p>
<p>Mušte val, et taat tábáhtui ton ääigi kuás párnááh iä perustâm tast, lijjii-uv sist päneh vâi iä, tuávhih já ibbeerdmettumeh ko lijjii. Taan ääigi Väđirmieli párnááh iä puurâ njálgáid, mut tondietpa sist láá-uv päneh njäälmist!</p>
<p type="title">7.5.2016</p>
<p type="title">Eemel maađhâš Myerjiluohtân</p>
<p>Eemel lâi vuáijám maŋgii Myerjiluohtân. Táválávt suu mielâst lâi hävski čokuttâllâđ ráttái alne já kejâdiđ ollâgâsâst tááluid, moi lappâd sij vuoijii, já párnáid, kiäh assii tááluin, já pennuid, moh umástii verájái kulen, já hiäppušijd já kuusâid, moh uávudii kuáttumist. Mut hävskivuotâ lâi taan tove kukken. Tääl sust lâi mälinäppi čolmij oovdâst ige sun uáinám ton vyelni ko jieijâs puállukammui njuunijd. Ubâ ääigi koolgâi koijâdiđ eejist:</p>
<p>- Kost mij tääl lep? Jo-uv mij lep vuáijám pánnukákkusaje lappâd? Jo-uv mij forgâ puáttip šahesajan?</p>
<p>Eemel lâi keksim noomâid puoh luoddâpiällást leijee tááloid. Pánnukákkusaje nommâ poođij tast, ko ohtii pyeidissiähá párnáákyevtis čuážžoin táálu verájáá kulen já puuráin pánnukááhuid, ko Eemel vuojij lappâd. Já šahesaje lâi finnim noomâ virkkuus šavveest, mon Eemel motomin ruohâdij seelgist.</p>
<p>Mut tääl Eemel skihtij murâšlâžžân puállukammuidis ige uáinám pánnukááhuid ige šoovijd. Iimâš tot ij lam et sun paaimâi:</p>
<p>- Kost mij tääl lep? Ep-uv mij jo forgâ puáđi Myerjiluohtân?</p>
<p>Tuáhtár orroomviste lâi tievâ ulmuin, ko Eemel lavkkij siisâ mälinäppi uáivistis. Puohah šallišii suu. Juáháš iberdij, et lâi tábáhtum luhottesvuotâ. Tuše motomeh ilgâdis äijiheh povvâstii nuuvt korrâsávt ko puohtii, aaibâs tego ličij lamaš hirmâd suámálâš áhásiđ mälináápán.</p>
<p>- Hohhohhoo, kalmojeh-uv tust peeljih, kandâ?</p>
<p>-Iä, eeđâi Eemel.</p>
<p>- Na mondiet tust talle lii tiet tiŋgâ uáivist, äijih koijâdij.</p>
<p>- Amas must peeljih kolmuđ, Eemel västidij. Maatij sun-uv leikkušiđ, veik ucce lâi-uv.</p>
<p>Mut tastoo Eemel peesâi tuáhtár kuuvl, ige tuávtir povvustâm sunjin. Sun eeđâi tuš:</p>
<p>- Pyeri peivi, pyeri peivi! Maid tun tobbeen nääpi siste toovah?</p>
<p>Eemel ij tiädustkin uáinám tuáhtár, mut tiervâttiđ sun kuittâg koolgâi. Tondiet sun komerdij nuuvt kieŋâlâsân ko puovtij, nappijn. Já talle ruáškái. Ruášk, kullui tuš, já mälinäppi lâi paifakkist kyehtin pittán. Nuuvt korrâsávt Eemel čooskij uáivis tuáhtár čäällimpiävdán.</p>
<p>- Toho monnii nelji määrhi, culijdij Eemel eeči Eemel iänán. Mut tuávtir kuulâi tom.</p>
<p>- Na, määrhi tij kuittâg šeeštijd, sun eeđâi. - Tastko muu táválâš táksá lii vittâ määrhi, ko mun vááldám uccâ kandijd meddâl mälinaapijn. Já täälhân kandâ tipšoi ubâ ääši jieš.</p>
<p>Talle Eemel eeči ilosmij já jurduinis kiijtij Eemel tast, et kandâ lâi cuovkkim nääpi já šiäštám määrhi. Jotelávt sun vaaldij näppipittáid, Eemel já Eemel eeni fárusis já vuolgij. Mut ko sij pessii kááđu oolâ, Eemel enni eeđâi:</p>
<p>- Juurdâš, täst tiänájui kuittâg-uv märkki! Maid toin kolgâččij uástiđ?</p>
<p>- Ij maiden, Eemel eeči eeđâi. - Mij šeštip tom. Mut tot lii vuoigâlâš já hiäivulâš, et Eemel uážžu vittâ peeni, piäjus tom pääihist šiäštušavvees siis.</p>
<p>Já sun vaaldij tállân viđâpennisii pursâstis já adelij tom Eemelân. Ervidba šoodâi-uv Eemel ilolâžžân!</p>
<p type="title">Majebargâ, vyesimáánu kyevtlovváád, kuás Eemel uuigâi uáivis mälináápán</p>
<p>Ton peeivi lâi peivipurrâmuššân piärgumääli. Liina lâi leškim máállás kukkánáápán, já puohah čokkájii peevdist puurâdmin, eromâšávt Eemel. Suu mielâst määli lâi njaalgâ, já tom kale kuulâi.</p>
<p>- Koolgah-uv tun šávguđ toin naalijn, enni nuttâlij.</p>
<p>- Ijhân tast mudoi lah máállás smakkâ, eeđâi Eemel. Teikâ jiešalnees sun eeđâi näävt: - Toin naalijn tot eskin njaalgâ evvis lii. Mut maidba kuávlukielâst, ep peerust tast tääl.</p>
<p>Puohah ožžuu puurrâđ nuuvt ennuv ko voijii, já talle näppi lâi kuárus. Ponneest lâi tuš aaibâs smavvâ kuáškánjâš. Ton kuáškánjâš Eemel halijdij, ige sun toos mudoi ulâttâm ko nuuvt et uuigâi uáivis mälináápán. Näävt Eemel poorgâi-uv, já kuulâi čielgâsávt, maht sun šáávgui nääpi siste. Tastoo Eemel koolgâi ruttiđ uáivis meddâl, mut kuvâttâl, totpa ij vuálgámgin. Näppi lâi áhásâm suu uáiván! Talle Eemel suorgânij já njuškij peevdist já mälinäppi lâi suu uáivist tego miinii šaavâid. Ton vyelni iä oinum čalmeh ege peeljih. Eemel kiškoi nääpi já kiljoi. Liina-uv jo suorgânij.</p>
<p>- Mii fijnâ pilkkum! sun hirmástâlâi.</p>
<p>-Mii fijnâ kukkápilkkum! Mast määli tääl porroo?</p>
<p>Náápán ij tuođâigin puáhtám pieijâđ máállás, ko tast lâi Eemel uáivi, já ton verd Liina-uv iberdij, veik ij jiermijotteem tááhust meendu jotteel lamaškin.</p>
<p>Mut enni jurdâččij eenâb-uv Eemel.</p>
<p>- Hirmos peeivih sittágin, moin naalijn kaandâ tyest finnee luovâs.</p>
<p>Kalga cuovkkiđ hellárohhijn ubâ pilkkum.</p>
<p>- Ele huávrist, eeđâi eeči. - Tothân lii neelji määrhi pilkkum.</p>
<p>- Adeliđ ko mun irâttâm, eeđâi Aatu-reŋgâ, kote lâi nahciis já kievrâs almai. Sun toppij nääpi peeljijn já luptij tom ollâgâsân ááimun, mut maidba tot išedij? Eemel čuávui tuš fáárust. Tastko Eemel lâi tuođâi-uv áhásâm nanosávt náápán. Já tast sun tääl hiäŋgái já čievčâdij juolgijdiskijn, vâi pesâččij maassâd lättei.</p>
<p>- Lyešti... lyešti muu vuálus... lyešti, munhân ettim, sun kiljoi. Já vijmâg Aatu luoštij.</p>
<p>Puohâin lâi hirmâd hyenes mielâ. Sij čuožžuu kievkkânist Eemel pirrâ já smiettii, Antton-eeči, Alma-enni, uccâ Iidáš, Aatu já Liina. Mut kihheen ij keksim, moin naalijn Eemel uážuččij luovâs mälinääpist.</p>
<p>- Keččâđ, Eemel čiäru, eeđâi uccâ Iidáš já čaaitij konnjâlijd, moh kulgii uáinusân nääpi vuoluubeln já jurrii hitásávt Eemel nierâin.</p>
<p>- Jiemge čiäru, Eemel huuihij. - Tot lii piärgumääli.</p>
<p>Jienâ oroi lemin nanos tego ain, mut ijba táiđám leđe meendugin hävski čuážžuđ tiegu mälinäppi uáivist, já jurdâččiđ, jis sun ij avepiäiván pesâččii tast luovâs! Eemel-riäpu, ij sun uážuččii anneeđ jieijâs locciigin!</p>
<p>Enni šallišij čuuvtij jieijâs kandii. Sun ááigui vuod väldiđ hiälláruáhi já cuovkkiđ nääpi, mut eeči eeđâi:</p>
<p>-Jieh koolgâ! Näppi maavsij nelji määrhi. Pyeremus vyeijiđ Myerjiluohtân tuáhtárân, kale sun tom lyevvee. Tuáhtár ij mongin tábáhtusâst vääldi ko kulmâ määrhi. Tast tiänáá oovtâ määrhi.</p>
<p>Eeni mielâst tot lâi šiev iävtuttâs. Ij kale jyehi peeivi ánsášum oles märkki. Maid puohâid toin ruuđáin finniiččijgin, veik maidnii haavskijd uccâ Iidážân, kote kaartâi pääcciđ pááikán ko Eemel peesâi vuojâččiđ.</p>
<p>Kisákulmeest šoodâi huáppu. Eemel koolgâi putestiđ, suu koolgâi poossâđ já kárvudâttâđ pasepihtâsáid. Čohhoođ suu ij puáhtám ige poossâđ peeljijdgin, veik toos ličij-uv lamaš korrâ tárbu. Enni kale irâttij uigâđ ovdâsuormâs nääpi roobdâ vuálá vâi ličij puáhtám putestiđ Eemel peeljijd, mut tast lâi keevvâđ hyeneeht, tastko sun-uv tarvanij náápán.</p>
<p>- Nievt tast kiävá, uccâ Iidáš eeđâi, já Antton-eeči aaibâs suutâi, veik sun mudoi lâi-uv nánnáás almai.</p>
<p>- Kii vala áigu tarvaniđ kiddâ mälináápán, sun čuárvui. - Puáttiđ peri, te mun vááldám stuorrâ syeiniheeki já tuálvum ubâ Kisákulme Myerjiluohtân tuáhtárân.</p>
<p>Mut talle Eemel enni ruttij hirmâd korrâsávt já finnij suormâs luovâs.</p>
<p>- Peljij poossâm uážžu pääcciđ, Eemel, sun eeđâi já posolij suormâsis. Talle näppiroobdâ vuoluubeln oinui tutâvâš moijám, já Eemel eeđâi:</p>
<p>- Na toin naalijn taan pilkkumist kuittâg puáhtá hiettâđ.</p>
<p>Mut Aatu lâi jo vuáijám hiäppuš já ráttáid stuorrâ porthái oovdân, já Eemel poođij olgos já kuárŋui sáátun. Sun lâi kale fiijnes sárgáás pasepihtâsijdiskijn já čapis puálluluáváttuvâidiskijn já mälinapijnis, mut naa, vaarâ mälinäppi oroi ucánjihhii omâsin, mut lâihân tot kukkápilkkum já muččâd, masa tego muoti miäldásâš kesihattâ. Tot lâi tuš meendu čuuvtij Eemel čolmij oovdâst.</p>
<p>Já talle vyejilii Myerjiluohtângis.</p>
<p>- Keččâđ uccâ Iidá piärán ton puudâ, enni čuorvij. Sun čokkái ovdâpeeŋkâst Eemel eijijn. Monnjâpeeŋkâst čokkái Eemel mälinapijnis. Já loocâš lâi suu paaldâst peeŋkâ alne. Tiäđust-uv koolgâi leđe miinii uáivist pááikán macâdijn-uv. Lâiba pyeri, et sun tom muuštij!</p>
<p>- Maid mun mälistâm eehidpurrâmuššân? Liina koijâdij, ko ráttáh jo jurâškuottii.</p>
<p>- Määlist maid halijdah, enni västidij. - Jiem mun tääl oostâ jurdâččiđ.</p>
<p>- Na talle mun vuošâm piärgumáállás, Liina eeđâi.</p>
<p>Mut siämmást sun ooinij kukkátiiŋgâ lappuumin luoddâmookán já sun muuštij, maht ääših lijjii. Sun jorgettij Aatu já uccâ Iidá kuuvl já eeđâi murâšlâžžân:</p>
<p>- Ferttee vissâ tuuttâđ šavepiärgun já vorrâláttyid.</p>
<p type="title">5.5.2016</p>
<p type="title">Jurgâlem äigiájánâssân</p>
<p>Tääl must lii lamaš nuuvt kočodum rijjâpeivi. Maid te totkee talle parga? Mun lam čurgim vistig-uv viste já poossâm laasâid. Já ovdil mun läävejim povvustiđ jieččân iänán já koijâdiđ, mondiet sun rijjâääigis keevtij čurgiimân. Tääl te iberdâm: eres äigi ij lah. Mut tastoo lii čuuvtij pyereeb-uv äigiájánâs ko čurgim: mun kustoo jurgâlâm párnái já nuorâi kirjálâšvuođâ. Taan tove lam jurgâlmin <span type="quote">"Vaahteramäen Eemeli"</span> anarâškielân. Lam čuuvtij murâštâm tom, et jiem lah jieš puáhtám luuhâđ táid kiirjijd já klassikkoid sämikielân. Tääl lii äigi väldiđ vaahâg maassâd já porgâđ tom tääl. Šadda iärásáid-uv luhâmuš. Já mii puoh hävskimus: siämmást mun peesâm testađ meiddei anarâškielâ tivvoomohjelm, mii lii jo tuhhiittettee muddoost. Taa piejâm algâpitá myensterin tijjân iärásáid-uv:</p>
<p><em type="bold">Väđirmieli Eemel </em></p>
<p>(Astrid Lindgren)</p>
<p>Väđirmielist aasâi kandâ, kiäm kuččuu Väđirmieli Eemelin. Sun lâi vildáás uccâ nággáruššeš, ij ollágin tyeggáár nánnáás páárnáš tego tun. Veik nánnáás nääli Eemelist lâi - hirmâd nánnáá. Talle ko sun ij huikkám. Eemelist lijjii jurbâ čuovjis čalmeh já jurbâ ruopsis nierah já vielgis linnâvuoptah. Puoh lâi nuuvt nánnááht, et Eemel ličij puáhtám anneeđ uccâ eŋgâlâžžân. Mut jis nuuvt noobdij te erehtui.</p>
<p>Eemel lâi kievrâ tego smavvâ vuávsáš já sun aasâi Kisákulme táálust Väđirmieli siijdâst. Já tiäđust-uv sun sáárnui siämmáánáál ko ton kuávlust sarnuu, maidba sun toos voojij. Ko sun halijdij kaperis, sun ij ettâm tego tun: <span type="quote">“Mun halijdâm kaperân.”</span> Sun eeđâi näävt: <span type="quote">“Mun ááigum muu loccii!”</span> Suu loocâš lâi taggaar koibâkappeer, mast lâi čapis koibâ já čuovjis skoođâs, viehâ fastes kappeer. Eeči lâi uástám tom sunjin motomin kavpugist. Eemel mielâstui toos nuuvt čuuvtij, et eeđâi uáđđáádijnis:</p>
<p>- Mun ááigum muu loccii!</p>
<p>Enni ij liččii adelâm Eemelân kappeer seeŋgân. Sun ááigui uigâđ tom viäskár ildee oolâ, mut talle Eemel huuihij nuuvt, et ubâ Väđirmielli kuulâi:</p>
<p>- Mun ááigum muu loccii!</p>
<p>Já kulmâ oho Eemel oođij jyehi ijjâ loccâ uáivist. Moonâihân tot mahtnii, veik čuágih tobdojii. Uáiviäšši, et Eemel finnij táátus čoođâ, já tast sun kale oonij huolâ. Sehe tast, et enni ij finnim táátus čoođâ.</p>
<p>Ohtii juovlâi ääigi enni iiskâi finniđ Eemel puurrâđ pabunjuvdos, ruonnâseh ko láá nuuvt tiervâsliih. Mut Eemel eeđâi ij.</p>
<p>- Jieh-uv tun kuássin ááigu puurrâđ ruonnâsijd? enni koijâdij.</p>
<p>- Nuuvt, olmâ ruonnâsijd, eeđâi Eemel.</p>
<p>Já tastoo sun čokánij várugávt juovlâkuosâ tuáhá já sađoškuođij tom. Mut forgâ sun tuulhâi, tastko kuácceeh čuogguu njäälmi.</p>
<p>Taggaar nággáruššee lâi Eemel. Sun halijdij kivriđ eeni já eeji já ubâ Kisákulme, mielâstubbooht ubâ Väđirmieli, mut toos iä väđirmieliliih miettâm.</p>
<p>- Tieh Kisákulme Niemisiih láá kale viehâ tiileest, ko kandâ lii tyeggáár libáruvvâš, sij ettii. - Tien puicceest ij kale kuássin šoodâ olmooš.</p>
<p>Nuuvt toh jurdii Väđirmielist. Iäba liččii sárnum, jis sij lijjii tiettiđ, mon kuhás Eemel vala peesâi. Jis sij liččii ervidâm, et sust styeresin šoodâi aaibâs kieldâstiivrâ saavâjođetteijee! Tun jieh vaarâ tieđe, maid meerhâš leđe kieldâstiivrâ saavâjođetteijee, mut fijnâ pargo tot lii, osko peri, já tagarin Eemel kuuloold šoodâi.</p>
<p>Mut pissoop vala tien ääigist ko Eemel lâi vala ucce já aasâi Kisákulme táálust Väđirmieli siijdâst ejijnis Antton Niemisáin, enijnis Alma Niemisáin já uccâ Iidá-obijnis. Kisákulmeest lâi meiddei reŋgâ Aatu já pijgá, kiän nommâ lâi Liina. Tastko ton ääigi ko Eemel lâi ucce, Väđirmielist já eres-uv soojijn lijjii piijgáh já reeŋgah. Reeŋgah kendii já tipšuu hiäppušijd já vuávsáid já fievridii suoinijd láátun já kolvii potásijd, já piijgáh poččii já possii liitijd já lätteid já lavluu párnáid.</p>
<p>Tääl tastoo tiäđáh, kiäh assii Kisákulmeest. Antton-eeči, Alma-enni, uccâ Iidáš, Aatu já Liina. Já sii lasseen kyehti hiäppuš, muáddi vuávsá, käävci kussâd, kulmâ šave, love savzâd, vitnubáloh käännid, käniores, kissá já peenuv. Já tiäđust-uv Eemel.</p>
<p>Kisákulme lâi suámis smavvâ šiiveettááluš, mast lâi ruopsâdin máálájum aassâmviäsu ämirist oomeenmuorâi já syrenij kooskâst. Já pirrâsist lijjii piälduh já nijtoh já kuáttumenâmeh já jävri já uáli jo stuorrâ mecci. Kisákulme eellim ličij lamaš stääđis já rávhálâš, jis Eemel ij liččii lamaš.</p>
<p>- Tuon kaandâst láá ain skilottudmeh mielâst, eeđâi Liina. - Já kuás tot ij jieš konstuš, te aainâs-uv toos tábáhtuvá veikâ mii. Siämmáámuđusii puice jiem lah kuássin uáinám.</p>
<p>Mut enni piäluštij Eemel.</p>
<p>- Ijhân Eemel olmoošmettum lah, sun eeđâi. - Onne-uv, jis sun te capciistij Iidá já sattui komettiđ kähvilaavcâ... na nuuvt, já ruotâttijhân sun kisá käniheeki pirrâ. Mut mudoi must oro, et kandâ tasijduuškuát já šodâškuát nánnáábin.</p>
<p>Ij Eemel olmoošmettum lamaš, ij suigen. Sun lijkkui čuuvtij sehe Iidán ete kiisán. Mut págguhân Iidá lâi ucánjihhii capciistiđ, tastko ij uábbi mudoi liččii adelâm sunjin siirápvuojâleeibis. Já kisá Eemel vyejettij puoh ustevvuođâst, tuše tondiet vâi uáináččij, vuáitáččij-uv sun tom kaččâmist. Veik ij kissá tom iberdâm.</p>
<p>Taat peivi, kuás Eemel capciistij Iidá já komettij kähvilaavcâ já vyejettij kisá, lâi njuhčâmáánu čiččâd. Mut tääl peesah kuullâđ muádi eres-uv peeivist, moi ääigi tábáhtui eenâb. Mon suujâ keežild leškin tábáhtum. Tondiet-uv et Eemelist lijjii skilottudmeh mielâst vâi tondiet, et sunjin tábáhtui veikâ mii. Algâttep veik mottoom kiđđâpeeivist.</p>
<p type="title">4.5.2016</p>
<p type="title">Enijpiäiván, váhá muuneeld</p>
<p>Enijpeivi lii viehâ alda. Omâstâm táid jurduid jieččân iänán, kote lii maailm pyeremus!</p>
<p>Taam čälidijnân čokkáám Avelist, keejâm fijnâ eehidruáđi. Mun tiäđám, et keesi alda ijjâčuovâ ij lah ko muádi läävhi tyehin. Motomin peividmeh láá kustoo pááccám čälihánnáá, ko jiem lah ostâm. Toos lii lamaš suijâ-uv: tääl muádi majemuu peeivi ääigi lam kustoo rahttâtmin nubelágán tilán -  ááigán, kuás mun koolgâm čuážžuđ jieččân eeni caggen čuuvtij eenâb ko ovdil, leđe čuuvtij nanosub ko ovdil. Sun lii aaibâs forgâ päcimin ohtuu. Tot toovât sunjin pohčâs. Olmooš, kote ij lah kuássin eellimstis aassâm ohtuu; kote lii ain annaam iärásijn já aldemuin siev huolâ. Tääl-uv ihástâlâm, mon nanos sun lii. Mun tiäđám, et sun tääl-uv piergee já ciävzá - nuuvt ereslágán tiileest ko ovdebáá tove. Taan tove puoh ij puáđi nuuvt fakkist. Lii äigi rahttâttâđ ton viärráámui, mon olmooš ij olssis tuáivu.</p>
<p>Mon kuhháá taat eehidruáđi äigi vala pištá, tast mij ep tieđe. Ulmuu äigi ij kuittâggin lah nuuvt tárkká luoštum. Mut tääl tiettip, et eehidruáđi maŋa ittee sevŋâd lii uáinusist. Tääl mun jieččân peeleest iiskâm išediđ eeni, vâi sun uáináččij ton čuovâ, mii itá sevŋis paje maŋa. Tot äigi lii sunjin eresmuđusâš já puáhtá nubástusâid.</p>
<p>Taan peividem puotâ tuáivum, et tij, kiäh tubdâvetteđ muu eeni, váldáččijd sunjin ohtâvuođâ, sárnuččijd suin táválijn aašijn já táválii elimist, potkiiččijd suu aargâ, kuldâliččijd suu talle ko sun haalijd sárnuđ. Sun taarbâš tääl tii puohâi saanijd já torjuu. Jis mij puohah oovtâst irâttep, te ij-uvsun luhostuu.</p>
<p>Takkâ!</p>
<p type="title">Eehidruáđi</p>
<p>Kejâdâm</p>
<p>maailm muččâdumos eehidruáđi</p>
<p>ton ruápsám</p>
<p>já ruškodem</p>
<p>Taan tove</p>
<p>keejâm tom pyerebeht</p>
<p>ton iivnijd</p>
<p>já šuoŋâid</p>
<p>Tondiet ko munjin lii muštâlum</p>
<p>et tääl ko suu piäiváš luáštá</p>
<p>tastmaŋa</p>
<p>siävŋán.</p>
<p type="title">3.5.2016</p>
<p type="title">Čapis huumor</p>
<p>Mon čappâd puáhtágin leđe</p>
<p>pyeccee čappâdumos huumor</p>
<p>Taggaar et povvust Jämimân</p>
<p>ton stuorrâ paldattâsân</p>
<p>muáđoi njeigâ</p>
<p>polâhánnáá tast</p>
<p>et forgâ tuođâi-uv jáámá</p>
<p>Tuáhtár lâi ettâm</p>
<p>et moonnâm juovlah lijjii vala</p>
<p>mut puáttee juovlah iä innig puáđáččii</p>
<p>Luhhoost tast kooskâst lii vala keesi</p>
<p>kuhes äigi</p>
<p>nuuvt et puáhtá eelliđ peeivist piäiván</p>
<p>juurdâšhánnáá mánuppoojijd</p>
<p>ton tuoivust</p>
<p>et korrâsub pohčâseh iä puáđi</p>
<p>Mut lii-uv nuuvt</p>
<p>et tuáhtár lii-uv stuárráámus paldattâs</p>
<p>Pyeccee ceelhij onne</p>
<p>et pala</p>
<p>tuáhtárân monâmist</p>
<p>Magareh hyenes saavah taangis tove</p>
<p>Lii-uv sun valagin vaalmâš</p>
<p>väldiđ taid vuástá</p>
<p>Kálgu luhhoost lohđut</p>
<p>et saavah</p>
<p>iä innig pyevti tast huánániđ</p>
<p>tondiet ko tot viärráámus</p>
<p><span type="quote">"Máhđuttem Tipšođ"</span></p>
<p>lii jo ohtii kočâttum</p>
<p>Kuohtui váimulâš povvâstem</p>
<p>ij pyevti vájáldittiđ</p>
<p>ige tomgin</p>
<p>et purâstavdâ ij kode tuše oovtâ</p>
<p>mut iská koddeđ maŋgâ</p>
<p>siämmáá ääigi</p>
<p>jis toos addel vääldi.</p>
<p type="title">30.4.2016</p>
<p type="title">Suomâ sämimáccuheh</p>
<p>Mun lam ain smiettâm, manensun mun jiem määti kuárruđ maiden sämipihtâsijd. Suhái kođđeem lam máttááttâllâm. Čokkáám taan blogi čälidijnân jieččân ärbituuveest, kuorâm stuorrâ tuáijár luodâid, já kietân eehidluhâmužžân paasij suu ildest kirje</p>
<p><em type="italic">Suomâ sämimáccuheh </em></p>
<p>. Tääl te mun tiäđám, mondiet mun jiem määti kuárruđ: munhân kustoo kuulâm tyeje läpittâm suhâpuolvân. Muu mielâst ličij äigi orniiškyettiđ mááccuhkuárrumkuursâid anarâškielân. Kost máttáátteijee? Terminologia mist lii vuárhást.</p>
<p>Čuávuvâš Áile Aikio tekstâ čielgee puoh já piäjá aainâs-uv muu jurduin puoh pittáid sajasis.</p>
<p>- Koskâääigi räi sämmiliih korruu kárvuidis čeevđist. Káárvui maalijd meridii kuhes ääigi amnâseh já tile. Nisonij já almai mááccuheh nuávdittii siämmáá vuáđumaali, iäge káárvuin lamaš meendugin stuorrâ kuávlulâš iäruh. 1300-lovo rääjist láá sämmiliih tievâsmittám jieijâs pyevtittem amnâsijd pyehtimkálvuiguin, jieškote-uvlágán kággáiguin, metallijguin já cimccâhijguin. Pyehtimateriaaleh lassaanškuottii kuuloold, vistig juhlekárvudâtmist. 1800-lohon puáđidijn sämmilij káárvui amnâseh lijjii jo vuáhádum tááláá hámásâžžân. Merhâšitteemus nubástus ovdii iähtun lâi čeevđi kiävtu kiäppánem, mon sajan pottii eres materiaaleh. 1800-lovvoost Ucjuv pappâ Jacob Fellman  mield sämmiliih kevttii tälviv peeskâ já kággást koorrum sämimááccuh. Juhlepeeskah hervejuvvojii leđđein já ollâ siäpulâs njálmádittui čevđijn. Peeskâ alne, ärdeid já niehi lieggiimin almaah kevttii kuobžâčeevđist koorrum čevenäävdi. Nisoneh oppeet kevttii leđđest koorrum syeje (rááhá), mii lâi kiddejum padijguin čiäppát pirrâ já alemân.</p>
<p>1990-lovo aalgâ sämmilij káárvui ovdánmân kuulâi kuávlulij iärui lasanem, já mááccuhmaalih ovdánškuottii eenâb já eenâb jieijâs kuávlun. Rääjih mááccuhkuávlui kooskâ lijjii kuittâg vala epičielgâseh, já uđđâ ääših váldojii siämmáá náálá puohháid mááccuhmallijd ko meid njuolgist ránnjáalmugijn já eres sämmilâšjuávhuin. Sämimááccuh ovdánmân já nubástussáid vaiguttij eenâb tot, maggaar kággá kuávlust finnij ko veikkâba kuárroo mielâstume. Ovdâmerkkân nissoon argâmááccuh materiaalin puovtij leđe käägis, mast láá sárgáh. Materiaal háárán ulmuuh šeštii já puáris máccuhijn korruu távjá uđđâ pihtâsijd ovdâmerkkân párnáid.</p>
<p>Nubbe maailmsuáti já Säämi suáđi evakkoäigi vaiguttii eromâšávt nuorttiipele sämmilij kárvudâtmân. Evakkon vyelgidijn masa puohâin sämmilijn lijjii tuše toh tävireh, maid sij voijii kyeddiđ já sämikáárvuh, moh lijjii pajalist. Evakkotäälvi ääigi maaŋgâi sämmilij káárvuh hilppánii, mut amnâseh uđđâ kárvoid tâi ubâ niävuhkin toi kuárumân iä lamaš finniimist. Maaŋga sämmiliih kevttii-uv evakkotäälvi ääigi vuossâmuu keerdi lädikáárvuid. Evakkotäälvi maŋa lädikáárvui kevttim jotkui uásild ton-uv keežild, et materiaaleh ärbivuáválij pihtâsij rähtimân iä lamaš finniimist. Iänuduv kuávlu sämmiliihkis lijjii evakkost Ruotâ Säämist, uásild sämikuávlust, já nuuvt evakkoääigi vaikuttâs sii kárvudâtmân lâi ucce.</p>
<p>Säämi puáldim mield masa puoh tuáján kullee pargoniävuh-uv lijjii tuššâm, tegu iänááš uási puáris pihtâsijn-uv. Suáđi maŋa mááccuhtarbâšij finnim lâi heeitug, veikkâ maŋgâsijn lâi-uv máhđulâšvuotâ ávhástâllâđ Taažâ kävppiohtâvuođâiguin, main eres lasseen leđđee lâi pyerebeht finniimist.</p>
<p>Škovlâ já asâttâhlájádâs vaiguttii eromâšávt säminuorâi kárvudâtmân. Škovlâlaavâi nubástusâi mield ive 1946 meid tuáriskuávlui párnááh jođettuvvojii oppâkenigâsvuođâ pirrâdâhân. Tave-Suomâ hyenes jotteemohtâvuođâi keežild iänááš uási taan aheluoka sämmilijn viettii aainâs-uv uási ivveest asâttuvâin. Asâttâh- já škovlâmaailmist suomâkielâ já syemmilâš kulttuur lijjii nanosávt uáinusist, já párnáid máttááttui tuše syemmilâš tyejiärbivyehi. Návt maŋgâsijn luándulâš ohtâvuotâ sämikulttuur tyejiärbivuáhán potkânij iäge tyejitááiđuid kiergânâm tâi  ovttuu iäubâ halijdâmgin oppâđ, já sämipárnááh já -nuorah viäránii jieijâs kulttuurist já mááccuhärbivyevist. Viäránem lâi eromâš koorâs nuorttâsämmilij já aanaarsämmilij koskâvuođâst.</p>
<p>1970-lovvoost  aalgij sämikulttuur uáinusânpuáttim, já nuorah, škovliittâttâm sämmiliih algii vaattâđ eenâb já eenâb vuoigâdvuođâid olssis, jieijâs kielân já jieijâs kulttuurân. Sämimáccuhist lâi tehálâš rooli pajaneijee sämmilâšidentiteet hámášuumeest já máccuháin halijdui tiäđulávt puohtuđ uáinusân jieijâs identiteet já kulttuur já toin halijdui iäruttuđ väldikulttuurist.</p>
<p>Sämikulttuur moránem ohtân puáđusin lâi tyejiseervi Sápmelaš Duodjárat ry vuáđudem ive 1975. Seervi ohtân ulmen lâi ovdediđ masa jo lappuumin lamaš säämi tyejitááiđu. Pargo várás vuáđuduvvojii tyejikonsulent já tyejirävvejeijei tooimah, já servi ornij tyejikuursâid jieškote-uv päikkikuudijn. Eromâšávt sämimáccuhij kuárrumkuursah lijjii pivnoheh. Ko servi algâttij puvdâtooimâ Anarist ive 19977 te tyejimateriaal finnim puáránij. Puuvdâst puáhtá uástiđ meiddei sämitájárij tuoijum tuojijd, máccuhijd já mááccuhoosijd. Taat lii helppim toi sämmilij kárvudâttâm, kiäin ij lah lamaš máhđulâšvuotâ oppâđ jieš kuárruđ máccuhijdis.</p>
<p>Tááláá ääigi sämimááccuh kiävttoo hejâ- já rippâjuhlij juhlepihtâs lasseen meiddei eres tábáhtusâin, sierâlágán konfereensâin já čuákkimijn, main ulmuuh láá oovdâstmin sämmilâšvuođâ. Mááccuh uđđâ kevttimpirâsin láá šoddâm sierâlágáneh sämijuhleh, markkâneh já taaidâtábáhtuseh. Eromâšávt Sämitige ihásávt ornim sämipárnái já -nuorâi taaidâtábáhtusâst lii lamaš tehálâš rooli párnái já nuorâi mááccuhkevttim iäláskitmist.</p>
<p>Sämimáccuhist lii merhâšittee sajattâh säämi siärvusist. 2000-lovo sämmilij argâkárvudâttâm ij ennustkin spiekâst syemmilij kárvudâtmist. Mut uárjieennâm káárvui lasseen masa jo jyehi sämmiliist kávnoo meiddei sämimááccuh, moos sun čiŋâdât tehálâš tilálâšvuođáid. Muččâdávt koorrum já veeppum máccuiháin sämmilâš kunnijât nuuvt jieijâs kulttuur ko tilálâšvuođâ-uv, moos lii uásálistmin. Sämimáccuhist sämmilâš oovdâst jieijâs suuvâ, jieijâs kuávlu já jieijâs aalmug.</p>
<p>Suomâ sämimáccuheh. Lää'ddjânnam sää'mpihttâz. Suoma sámegávttit. Aanaar: Sámi Duodji</p>
<p type="title">29.4.2016</p>
<p type="title">Merâkaijuuh</p>
<p>Lam iällám ääigi</p>
<p>kuás merâkaijuu jienniis šnirgom</p>
<p>lii lamaš muu peljijd arktisávt eksootlâš</p>
<p>Maailm fijnásumos suáittujienâ</p>
<p>jieččân kánnykist</p>
<p>Tääl uáinám nubenáál</p>
<p>iälám ääigi</p>
<p>kuás smietâm</p>
<p>maht te torvolávt patâriččim</p>
<p>bussisajattuvâst paargon</p>
<p>uáivi alne kirdâččeijee luudijn</p>
<p>moh aggressivlávt volliitteh puoh lappâdjotteid</p>
<p>suojâleh monijdis já piervâlis</p>
<p>Iälám ääigi</p>
<p>kuás iho jiem pissii uáđđiđ</p>
<p>iđedisiijâ älgee piškomkonsert keežild</p>
<p>Mii nohá eskin talle</p>
<p>ko sevŋâd vuástá itá nubbe sevŋâd.</p>
<p type="title">28.4.2016</p>
<p type="title">Tromsa keesi</p>
<p>Tromssaast</p>
<p>mun eskin smietâm</p>
<p>tälvimácuhân nuollâm</p>
<p>Tiptám tom kuittâg leđe pajalist</p>
<p>váháš áigáá</p>
<p>Jieŋâmeerâ čuáskis pieggâ</p>
<p>káská tommittáá korrâsávt</p>
<p>Iäráseh</p>
<p>merideh eresnáál</p>
<p>čokkájeh olgon kolmuumin</p>
<p>purâdempuudâs ääigi</p>
<p>šoorcih jyelgist</p>
<p>t-päiđi pajalist</p>
<p>naavdâšmin</p>
<p>arktisii kuávlu uánehâš keesist.</p>
<p type="title">Anne Frank sitaateh</p>
<p>Mon hävski, et kihheen ij taarbâš vyerdiđ oovtâgin puudâ, et puávtáččij pyereedškyettiđ maailm.</p>
<p>Puohâst huolâhánnáá mun oskom, et ulmuuh láá váimustis pyereh.</p>
<p>Mun iälám jolâs ääigist.</p>
<p>- Anne Frank</p>
<p type="title">Kuáhtám</p>
<p>Ij-uv lussâd</p>
<p>mahtniigin finniiččii</p>
<p>keppisubbon</p>
<p>nuuvt et kukken meddâl</p>
<p>puáđáččij ucánjihhii</p>
<p>aldeláá</p>
<p>faste</p>
<p>muttuuččii</p>
<p>muččâdubbon</p>
<p>já äigi</p>
<p>hurgettičij</p>
<p>čuuvtij jotelubbooht</p>
<p>nuuvt et</p>
<p>iäránem ahevist</p>
<p>ličij váhá uánihub lävkki</p>
<p>puáttee kuáhtáámân.</p>
<p type="title">Tágárin</p>
<p>Mondiet kolgâččij murâštiđ tom</p>
<p>kuus ij lah vala olláám</p>
<p>toho puáhtá ain viggâđ</p>
<p>teikâ mondiet murâštiđ tom</p>
<p>kuus ij pyevtigin ulâttiđ</p>
<p>Keejâ čiävlááht</p>
<p>maid lah juksâm</p>
<p>paajeed uáivád</p>
<p>tuáivut luho olssâd</p>
<p>tast et lah peessâm taan räi</p>
<p>kukkeláá ij lah innig tárbugin moonnâđ</p>
<p>tágárin.</p>
<p type="title">Paralympialij tobdoceelhâ</p>
<p>Adde muu vyeittiđ</p>
<p>mut jis mun jiem pyevtigin vyeittiđ</p>
<p>adde muu irâttiđ ruokkâdávt.</p>
<p type="title">24.4.2016</p>
<p type="title">Vuoptâid čuopâdmin</p>
<p>Jieht tarbâšim olssân monnii ilolii tábáhtume. Elâččim vuoptâidân čuopâdmin. Muu jieččân vuoptâčyeppee lâi tobbeen, mut tääl ij lam suu peivi. Sunjin rähis muáđá lâi karttâm pyecceiviäsun: šodâlmâs uáivist, čuopâdem jotelávt, jo puáttee ohhoost. Tien maŋa ij  jieškin meendu čuuvtij virkodum. Mut ij tot maiden – eellim lii.</p>
<p>Taat vuoptâčyeppee lii lamaš taan saajeest ko kuhháá. Ko halijdâm jieččân šiev mielân, kuáivum muštoidân. Mielân puátá tot čuopâdemkerdi, ko ovdebâš omâsteijee vala poorgâi tobbeen. Sust lâi peenuv, kote lâi ain fáárust pargoost. Mut mottoom tove peenuv lappuustij. Kiinii äššigâšâid lâi olgos monâdijnis kuáđđám uuvsâ kuávhild, te peenuv lâi jieš sonottâm jieijâs olgos. Teikâ pyerebeht-uv eeđân: tot lâi kárgám.</p>
<p>Nahân te šoodâi huáppu usâškyettiđ pennuu. Mun vuolgim še uuccâđ. Muu väivi lii tot, et must lâi lijne kiesâstum pihtâsij pirrâ, tego vuoptâčyeppee läävee porgâđ. Tastoo vuoptah lijjii macâstum pajas puohlágán capciistuvâigijn. Lijjim uáinus, ko juuttim kááđu alne. Tastoo aldemuu oovdelpuáttest koijâdim, lâi-uv sun uáinám vielgis pennâgáá. Sust moonâi mottoom äigi ovdilgo sun munjin västidij. Must lâi puhelin fáárust. Forgâ vuoptâčyeppee suáitistij munjin já almottij, et peenuv lâi kavnum muádi kááđukulme keččin. Mun aštus maccim vuoptâčyeppee stoovlin. Finnejim vuáládâs-uv.</p>
<p type="title">22.4.2016</p>
<p type="title">Tun, kote lah oolmijn</p>
<p>Den Haag pyecceiviäsu hiisist</p>
<p>puárissiähá almai</p>
<p>mieigâi kaiŋârsuábbásis</p>
<p>njavhâdij siämunis</p>
<p>sivnádâlâi</p>
<p>- Hemelii sittágin</p>
<p>tun lah vala nuorâ olmooš</p>
<p>mut tiäđáh-uv</p>
<p>olmooš ko piäsá čiččâmlov lappâd</p>
<p>kalga leđe piller tien vááiván</p>
<p>piller tuon vááiván</p>
<p>Ij tast kihheen meendu ilolâžžân šoodâ</p>
<p>eereeb pillerij vyebdee</p>
<p>jieijâs ruttâalmeest</p>
<p>Jotkim kiäinusân</p>
<p>juuttim kardiologuásáduv lappâd</p>
<p>eidu tien uuvsâ puotâ</p>
<p>čuážui nubbe puárissiähá almai</p>
<p>tollij raddees</p>
<p>Mun orostim</p>
<p>koijâdim</p>
<p>lâi-uv sust puoh pyereest</p>
<p>ij lam</p>
<p>raddeest tubdui suámálâš puáldáttâs</p>
<p>ij lam ovdil kullum</p>
<p>Kejâstâllim pirrâsân</p>
<p>joskis jienáin sun culijdij</p>
<p>et lâi joođoost urologia uásádâhân</p>
<p>äijihvaivijdis tipšottiđ</p>
<p>ko lâi ahe šoddâm</p>
<p>Kardiolog kähvikopâinis</p>
<p>piäluštij</p>
<p>eeđâi</p>
<p>et ij taatkin mihheen almeuuvsâid lamaš</p>
<p>mut kočoi suu siisâ</p>
<p>lopedij suáittiđ</p>
<p>nube-uv uásádâhân</p>
<p>Já vuod mun jotkim</p>
<p>jieččân čuáliskihtiimân</p>
<p>Ij tot hävski lamaš</p>
<p>mut ij hirmâd ilgâdgin</p>
<p>Já kiiruurg eeđâi</p>
<p>et adeličij munjin tego skeeŋkâ almeest</p>
<p>ij tarbâšâmkin čuopâdiđ</p>
<p>aainâskin vala</p>
<p>meendu stuorrâ čuopâdâs</p>
<p>meendu uccâ vááivážân</p>
<p>Já nuuvt mun kiergânim</p>
<p>vuolgim buusin</p>
<p>Káátu lâi remontist</p>
<p>bussi ij taan tove vuáijámgin togobeht</p>
<p>Orostuvâst luuvâi mottoom omâs orostuv nommâ</p>
<p>toho mun jiem táiđám</p>
<p>Väzzilim čuávuváá orostâhân</p>
<p>já čuávuvâžžân</p>
<p>olmâ kuávlun kuittâg</p>
<p>jyehi saajeest luuvâi siämmáánáál</p>
<p>Kovjâ kiirdij ollâgâsân</p>
<p>Vazzim tassaažân</p>
<p>ko metrosajattâhân lâi innig vááijuv kilomeetter</p>
<p>já eidu tien saajeest mun orostim</p>
<p>Lasâruudu čoođâ aiccim kákkuliäiboo</p>
<p>suu čiččâmlov njaalgâ sorttâd</p>
<p>kááhuin ohtâ vala muččâdubbooht hervâttum ko nubbe</p>
<p>Moonnim siisâ</p>
<p>smakkiistim muáddi muálu</p>
<p>já sukkâruáivádume spejâlistem čoođâ</p>
<p>tiettim et kákkualme</p>
<p>lâi tuođânálásâš saje</p>
<p>heerskuniälgán</p>
<p>lohđuttâs eellim vaibâsáid</p>
<p>Já taan tove kijttim jieččân hyenes luho tast</p>
<p>et tien aalman kolgim vala itten-uv maccâđ.</p>
<p type="title">21.4.2016</p>
<p type="title"><span type="quote">"Koonstah leđe nohháádhánnáá ruhâdâllâm ääigi"</span></p>
<p>Puohâid jo olmooš lohá, mut mun te luuhim: čiččâm konstâd pissoođ kocemin ruhâdâllâm ääigi. Já tot et talle ko ruhâdâl, olmooš ij maka suddodiččii. Vyestiargumeenteh kávnojeh älkkeht, ko váhá juurdâš. Olmooš ij lah aaibâs tuávkki kuittâg.</p>
<p>Vuossâmuš konstâ: Cokkit nuuvt ennuv čuovâid ko puávtáh. Čuovah alne lii vaigâd nohádiđ. Ij-uv lah suddo cokkiittiđ eenâb čuovâid ko olmooš tien tiileest taarbâš, tuhlediđ energia? Pyeri lii tot et šiäštá togo, kost puáhtá. Ij avžuuttettee raavâ kale.</p>
<p>Nubbe konstâ: Suoskâ kolmâ jieŋâpittáid ruhâdâllâm ääigi. Ko njäälmist lii miinii, lii vaigâdub nohádiđ. Pággumielâlii jieŋâi suoskâmân lii adelum nommâ-uv: pagofagia. Já taat ij lah ustevlâš paanijdgin. Taan koonstâ ávžoo pijned jieijâs roopâ tiäđulávt. Ij avžuuttettee.</p>
<p>Kuálmád konstâ: vorâs áimu! Leehâ puoh laasâid, vuoiŋâ vorâs ááimu! Lâš-uv ávžoo tast kuullâm, et nievt olmooš kalmoo ehidist uáđđáádijnis. Lii pyereeb moonnâđ olgos vazâččiđ já juuhâđ tobbeen vorâs ááimu.</p>
<p>Niäljád konstâ: Piejâ muusik čuoijâđ. Miisun ravvuid taatkis lii? Jis olmooš áigu vuáijuđ monnii áášán, ij tuáváášmuusik koolgâ leđe korrâsávt čyeijee rock! Ijhân talle kuulâ jieijâs jurduidgin. Tiäđust-uv nubbe äšši lii palijdiđ valmâš rukosijd čoođâ, veik larmâ ličij-uv. Ij avžuuttettee.</p>
<p>Viiđâd konstâ: Čokkáá taggaar stelliildâsâst, mii ij lah mielâsâš tunjin. Tánávt ko huttáá kuhháá, finnee čielgivääivi olssis, já kárttá ruhâdâllâđ vala korrâsubbooht. Šadda nuáidiriggee. Ij taatkin avžuuttettee.</p>
<p>Kuuđâd konstâ: Räähti rukkooslisto já ruhâdâl rukosijdâd čoođâ. Jis jieš sárnu immeelsis, lii pyereeb ruhâdâllâđ jieijâs sanijgijn. Mut jis mielâkuvviittâs váilu, te puáhtá tiäđust-uv toppiđ valmâš rukosijd-uv. Ulmuin láá mudoi-uv čuuvtij listoh, moi mield kalga eelliđ. Ij-uv ruhâdâllâm ohtiigin uážuččii leđe rijjâ puddâ, ij mihheen pááguid. Ij avžuuttettee.</p>
<p>Čiččâd konstâ: Smietâ, mondiet ruhâdâlah. Naharij eennâm koččo ain, mut olmooš kalga leđe tiätuääigi imelijnis. Mondiet näävt, mondiet kalga? Must ij lah mihheen pááguid páguttiđ jieččân moossân. Lii pyeri smiettâđ, mondiet olmooš maidnii parga, mut jiermi uážžu kevttiđ. Mut mondiet ruhâdâllâđ - tast sáttá leđe miinii jiermijd.</p>
<p>Tiäđám, et taat fáddá ij lah vissásávtkin puohháid mielâsâš. Muu mielâst kuittâg näävt absurdij ravvui jyehhee kalga smiettâđ, et ulmui lii adelum jiermi, moin jurdâččiđ. Nubbe olmooš ij koolgâ rähtiđ nuubán jieijâs mielâ faŋgâlijd.</p>
<p type="title">20.4.2016</p>
<p type="title">Peeivi iloliih uđđâseh</p>
<p>Tejâsekkâ koijâd, mii aašijd taha muu onne ilolâžžân. Must lii ohtâ äšši - tot labdas paargon. Anarâškielâ tivvoomohjelm lii tääl ton muddoost, et puávtám väldiđ tom jieččân tiätumašinân puáttee ohhoost já iskâđ ton kevttim. Mojonjalmijn paaccim kuldâliđ. Illá peljijdân uskum. Pelnub ive lam tien peeivist nievdâm. Ohjelm ij tiäđustkin lah vaalmâš, mut lâš-uv mihheen kuássin taan maailmist vaalmâš?</p>
<p>Magareh tobdoh? Jiem tieđe, jiešalnees. Kielâpargei tot lii tiättám tuhháttij sanij sujâttem. Já talle ton mieđettem, et jurduuh siäháneh, ko tiätumaašin iävtuttâlškuát sujâttemhaamijd. Kielâpelji lii maŋgii šoddâm uáivijorgáldâsân. Tobdo lii meiddei oskomettum kuárusvuotâ: skaapist ij kavnuu innig ennustkin mihheen. Puoh keeđgih-uv láá jurâttum. Mut tiäđám kale, et puoh säneh iä vala suujâ aaibâs olmânáál.</p>
<p>Lam kijttevâš. Lam ilolâš tast, et lam ciävzám. Kielâteknologian njuškim lii lamaš tego komovuotân mađhâšem - imâšlâš mätki nube maailmân. Mut tobdon lii meiddei epivisesvuotâ tast, et máátám-uv mun uđđâ ohjelm kevttiđ. Já tuáimá-uv tot ohjelm?  Tiäđám pyereest, mii soojijd ij tooimâ vala já moos jiem lah jur ollágin kuoskâm. Mut jis toh uásih liččii mahtnii ucebeh?</p>
<p>Kiijtám váimulávt puoh taid ulmuid, kiäh láá tuárjum já kiäigijn lam uážžum jotteeđ taan määđhi. Moolâst jiem valagin lah mut alda kuittâg.</p>
<p type="title">Geosmin haajâ</p>
<p>Iho</p>
<p>lehâstâm laasâ</p>
<p>ko vuárdám naharijd</p>
<p>suvnâččâm ijjâááimu</p>
<p>Arve maŋa</p>
<p>šiljoost</p>
<p>šliämáád njunán</p>
<p>vuáimálâš</p>
<p>masa jo kesâččâddee</p>
<p>eennâm haajâ</p>
<p>tot mii kuocâgit loostâid</p>
<p>veik lii-uv aarâhkiđđâ</p>
<p>Piälušteijee suonjârkuobbâreh</p>
<p>iđesteh</p>
<p>váddásumos paargon</p>
<p>talle ko luándust miäská</p>
<p>hitásávt mut vissásávt</p>
<p>šadda humus</p>
<p>Masa jo kuulâm</p>
<p>suonjârkuobbârij jienniis smierettem</p>
<p>já uáinám</p>
<p>maht toh pardeh</p>
<p>šaddopasâttâsâid</p>
<p>taldrikkees oolâ</p>
<p>ijjâevvisin olssis</p>
<p>poreh taid šiev puurrâmlustoin</p>
<p>viärráámuu niälgásis</p>
<p>kalaneh</p>
<p>suddâdeh</p>
<p>já loopâst poškâččeh eennâm haajâid</p>
<p>ulmuu njunán</p>
<p>njaalgâ aromin</p>
<p>Ko maailm fijnásumos haajâ</p>
<p>porgeest šiljoost</p>
<p>ij taarbâš tomgin jurdâččiđ</p>
<p>et tot lii siämmáš</p>
<p>ko kiällárluuŋkâin</p>
<p>tot haajâ</p>
<p>mon olmooš vaijeed</p>
<p>Eennâm parfyym</p>
<p>lâš-uv váhágin njálgásub</p>
<p>kemialâš osijdis puotâ</p>
<p>čiiđâ, vety, haapi</p>
<p>tast jiem tieđe</p>
<p>must ij lah taan puudâst</p>
<p>mihheen ereskin</p>
<p>ko taat ijjâ</p>
<p>mušto tast</p>
<p>mon ain kesâččâm</p>
<p>kiäppáidân siisâ</p>
<p>jieččân muvgâgâm maailm</p>
<p>geosmin haajâ</p>
<p type="title">18.4.2016</p>
<p type="title">Susannen</p>
<p>Susanne,</p>
<p>tie tun čuážuh</p>
<p>muu kievkkânist</p>
<p>já sáárnuh</p>
<p>nuorâ nieidâ feeriimijn</p>
<p>tun kiäst lii haalu</p>
<p>šoddâđ elleituáhtárin</p>
<p>pyerediđ ráánjá pennuu</p>
<p>ko jieijâd pennuu</p>
<p>lâi pyeremus</p>
<p>nohádittiđ</p>
<p>Tun</p>
<p>tie lah</p>
<p>tievâ tuoivuin</p>
<p>vyerdimin puátteevuođâd</p>
<p>jieijâd praktiik</p>
<p>mon tun váimustâd halijdah</p>
<p>Tun lah joođoost</p>
<p>olmâ kulij</p>
<p>luuvah jieijâd syergist</p>
<p>piergiih pyereest</p>
<p>Susanne,</p>
<p>tun muštâlah</p>
<p>konjâlčolmijgijn</p>
<p>et naverpäälgis lii lamaš</p>
<p>meendu kiäđgáá</p>
<p>majemui aaigij</p>
<p>já et tien pálgá alne</p>
<p>iä canco tuše elleeh</p>
<p>mut meiddei ulmuuh</p>
<p>aldaas ulmuuh</p>
<p>Tust lijjii skipáreh</p>
<p>motomeh pyereh-uv</p>
<p>mut ohtâ nube maŋa</p>
<p>sij kuođđii oppâsyergi</p>
<p>vuolgii meddâl</p>
<p>päikkiahheev keežild</p>
<p>kuođđii tuu ohtuu</p>
<p>vieres maailmân</p>
<p>vieres enâmân</p>
<p>kost ohtâgin naaveer ij ohtuu nahcii cevziđ</p>
<p>Nuuvt muoi sárnudáim</p>
<p>mun puárrásub olmooš jieččân muštoin</p>
<p>tun nuorâb olmooš jieijâd muštoin</p>
<p>tien siämmáá enâmist</p>
<p>kuus mungin jiem kuássin vuáhádum</p>
<p>jiemge ton jurdâččemkulttuurân mattâm</p>
<p>Já nuuvt mun tobbeen vuolgim</p>
<p>Siämmáánáál tun-uv lijjih valjiimij oovdâst</p>
<p>já smiettih</p>
<p>jo-uv naaveer kommáán teikâ tun jieš</p>
<p>já tun väljejih</p>
<p>tego nuorâ olmooš koolgâi-uv</p>
<p>tun jieš kolgih cevziđ</p>
<p>já ton tuáváá vuástá</p>
<p>mii must alnaan lâi</p>
<p>jiem ollágin annaam tuu valjiimijd hyennin</p>
<p>nuorâ nieidâ epivisesvuottân</p>
<p>mut kieŋŋâlis vijsesvuottân</p>
<p>Sálttáás konnjâlij čoođâ</p>
<p>tust puátih mielân muštoh pääihist</p>
<p>vanhimijn</p>
<p>oobijn já viiljâin</p>
<p>nuuvt rákkásijn</p>
<p>et naaveer ferttij pääcciđ</p>
<p>omâs enâmân</p>
<p>já tien miärádâs</p>
<p>mun kunnijâtâm</p>
<p>Puátteevuotâ</p>
<p>mii tot talle lâškin</p>
<p>puáhtá uđđâ háástuid tunjin</p>
<p>tun viigah</p>
<p>eres kavpugân</p>
<p>mut aldeláá</p>
<p>eres ulmui luus</p>
<p>siämmáá suárgán</p>
<p>kuittâg jieijâd enâmân</p>
<p>jieijâd rákkásij alda</p>
<p>tobbeen kost tun lah pääihist</p>
<p>tobbeen kost tun tuubdah et lah torvoost</p>
<p>Mut eidu tääl</p>
<p>lii konnjâlij äigi</p>
<p>čiärrum äigi</p>
<p>murrâšij äigi</p>
<p>epiluhostume äigi</p>
<p>mut meiddei äigi</p>
<p>lehâstiđ čuávuváá uuvsâ</p>
<p>kuovlâdiđ tien nube maailmân</p>
<p>taan tove torvolubbooht</p>
<p>Mut mun jeđđiim tuu</p>
<p>miinii lii vises</p>
<p>jis tun jieh tállân puátteevuođâd kaavnâ</p>
<p>te ele huolâ</p>
<p>peeivi peeivild tun uáináh</p>
<p>já oopah</p>
<p>et puátteevuotâ viggá kuuloold</p>
<p>tuu kuuvl</p>
<p>kávná tuu</p>
<p>já tuálvu</p>
<p>eidu toho</p>
<p>kuus tun koolgah-uv jotteeđ</p>
<p>ige mihheen aaigijd</p>
<p>veik maailm motomin ooroost</p>
<p>lah huukán leggistum äigi</p>
<p>pic taggaar mii vaalmâšt ulmuu</p>
<p>moosnii mii lii eidu tunjin rahtum</p>
<p>Susanne,</p>
<p>tun lah fijnâ olmooš</p>
<p>já lam luholâš et puávtám tuin sárnuđ</p>
<p>jis tun muu tarbâšah</p>
<p>skuálkut peri uuksân</p>
<p>muoi lehâsteen säppipuurki</p>
<p>julesteen tast olmânáál</p>
<p>laasâst vyelemuu-uv uási</p>
<p>já sárnudeen</p>
<p>tassaažân ko vuod lii čuávuvái valjiimij äigi.</p>
<p type="title">Virgeulmuu puárisolmooš</p>
<p>Tie sun lâi</p>
<p>vuossâmuu keerdi eellimstis stemppâláin</p>
<p>PUÁRISOLMOOŠ</p>
<p>vuoi hirmos</p>
<p>Veik maht iiskâi čielgiđ</p>
<p>luuŋkâ nisonân</p>
<p>et puárisulmuuh lijjii ereslágáneh</p>
<p>tuođâi-uv puáráseh</p>
<p>tagareh kiäh iä ohtuu piergim</p>
<p>ij tot maiden išedâm</p>
<p>tääl sun lâi puáris</p>
<p>Muu jiermi ij tuhhiittâm</p>
<p>ij puáris puáhtám leđe tot</p>
<p>kote piergij ohtuu</p>
<p>kaačâi tego cuáŋuiriävská</p>
<p>tipšoi ašijdis</p>
<p>táálus</p>
<p>oonij huolâ iärásijn</p>
<p>tooimâi omâhâstipšon</p>
<p>tuubdâi kale ucánjihhii epivisesvuođâ</p>
<p>digitaallii maailmist</p>
<p>Ij toos ennustkin tarbâšâm</p>
<p>uccâ saajeest</p>
<p>et šoodâi puárisin</p>
<p>tarbâšij tuše tom</p>
<p>et tarbâšij</p>
<p>sáátu siijdân</p>
<p>toimâttiđ ašijdis</p>
<p>tondiet ko</p>
<p>vyeijimkorttâ</p>
<p>ij lamaš</p>
<p>Kihheen ij kavpugist taam eeđâ</p>
<p>et lii puáris</p>
<p>jis taarbâš sáátu káávpán</p>
<p>poostân</p>
<p>vuoptâidis čuopâttiđ</p>
<p>tuáhtárân já apteekân</p>
<p>kale maailm tobbeen-uv siämmáánáál siähán</p>
<p>jis bussi já metro</p>
<p>iävá jođe</p>
<p>vyeijimkoortâst</p>
<p>ij lah kihheen</p>
<p>kuássin</p>
<p>kavpugist</p>
<p>sárnumgin</p>
<p>Maailm tuárispeln</p>
<p>vyeijimkortâttes olmooš</p>
<p>kiäst ij lah tiätumaašin</p>
<p>ige printter</p>
<p>lii automaatlávt</p>
<p>puáris</p>
<p>tassaažân ko mana autoškoovlân</p>
<p>finnee digitaallii vyeijimkoortâ</p>
<p>mašinijdis várás</p>
<p>šadda modernin</p>
<p>Sijđosiijdâ jollâvuotâ</p>
<p>lii tot</p>
<p>et</p>
<p>puárisvuotâ</p>
<p>rekinistoo</p>
<p>eresmuđusâš kriteerijgijn</p>
<p>ko kavpugist</p>
<p>Mun páásám smiettâđ</p>
<p>mii te lii</p>
<p>puárisvuotâ</p>
<p>virgeulmuu čoolmijn</p>
<p>já kuás tot kiäs puátá</p>
<p>tot</p>
<p>kote mitteduvvoo</p>
<p>nuuvt maŋgáin mittoin</p>
<p>Luhhoost</p>
<p>puárisvuođâ</p>
<p>ij taarbâš</p>
<p>meendu kuhháá</p>
<p>smiettâđ</p>
<p>nisson keigim luámáttâh</p>
<p>tom pyereest čielgee</p>
<p>puárisolmooš lii tot</p>
<p>kote lii tiävdám</p>
<p>65</p>
<p type="title">Valjim vädisvuotâ</p>
<p>Valjim lii motomin hirmâd vaigâd. Mon távjá mun-uv smietâm, poorgâm-uv näävt vâi nyevt. Aašijn láá peleh já peleh. Motomin lii pággu valjiđ. Já jis ij poorgâ maiden ige valjii, tot-uv lii ohtâ valjim. Motomin kalga reagistiđ, jyehi tááhust. Kavnim loostâst mudágávt ravvuid valjim vädisvuođâi čuávdimân. Toh lijjii čiččâm - šiev ravvuuh! Mon mielâst tun lah?</p>
<p>1) Miäruštâl jieijâd ulme. Maid tun koolgah já halijdah juksâđ? Taat raavâ kolgâččij enâmustáá stivriđ valjim. Munjin čuolmâ lii jo tot, et lii aaibâs eres äšši, maid mun koolgâm já maid mun halijdâm. Já taahkin iävá jođe kietâluvâi.</p>
<p>2) Raijii valjimmáhđulâšvuođâid. Smietâ tagarijd máhđulâšvuođâid, moh láá tunjin puoh äigi.</p>
<p>3) Uápásmuu faktaid já ovdebáid feeriimáid. Tast finniih šiev</p>
<p>4) Moonâ olgos. Adai: ele meerrid meendu jotelávt! Uáđe muáddi iijâ vistig.</p>
<p>5) Magareh tobdoh pajaneh ääšist? Kuldâl tobdoid mut ele tipte taid meridiđ.</p>
<p>6) Ele sáárnu ääšist meendu ennuv iärrásijgijn. Talle jieh finnii <span type="quote">"meendu čuuvtij"</span> šiev ravvuid. Tarbâšah taid kale tuárvi.</p>
<p>7)  Poosâ kieđâid majemustáá! Taat lii muu mielâst suámámálumos raavâ, mut nube tááhust iberdettee. Lii-uv tust šiev tobdo talle ko lah valjim? Lâi-uv tot nubbe muulsâiähtu mahtnii hyeneeb, mon tun hilguh?</p>
<p>Mun lam onne vuod valjim - taan tove mätkimuhijdân. Luhostuvvim-uv? Jiem tieđe. Taan tove pyeremus juurdâ ličij orroođ pääihist, mut tiet ij kullum valjimváárán eidu tääl.</p>
<p type="title">16.4.2016</p>
<p type="title">Eellim kukkosâš maainâs</p>
<p>Tiegu sun čuážui</p>
<p>jyelgih suáibun</p>
<p>tollij kiddâ pevdinuskeest</p>
<p>hepânâšâi avvees</p>
<p>uálgiskietân iđestâm puárisvuođâ suábi</p>
<p>tom et idduuh iä innig suábittáá kuáddám</p>
<p>Tiegu sun sáárnui</p>
<p>tuođâlijn puárisulmuin</p>
<p>jieijâs eejist já eenist</p>
<p>vuánnámstis - ton čyeti-ihásiist</p>
<p>já kieldij tom</p>
<p>et sun kuássin puárisin iäláččij</p>
<p>mut mieđettij</p>
<p>et puárisvuotâ</p>
<p>lâi njaahâm</p>
<p>suolgâi</p>
<p>omâs kyessin</p>
<p>suu-uv roopâ siisâ</p>
<p>veik tom ij kihheen eres vala tubdâm</p>
<p>Tiegu sun muštâlij</p>
<p>et puárásmem ij lam hävski</p>
<p>ko poođij kulhijdem</p>
<p>mielân iä iđestâm</p>
<p>noomah</p>
<p>iäge ulmuuh</p>
<p>mudoi ko iärásij iššijn</p>
<p>mut toh liijká vala pottii</p>
<p>Tiegu sun julestij käähvi</p>
<p>já käskistij kákkupitá</p>
<p>tuubdâi</p>
<p>maht kietâ tuárgistij</p>
<p>eenâb ko ovdil</p>
<p>ige tom tuárgistem</p>
<p>innig mahten orostittám</p>
<p>Tiegu sun kuldâlij</p>
<p>väibee rummâšist kulluustâllee vaaivijd</p>
<p>smakkiistâlâi tuáhtár saanijd</p>
<p>et taavdah iä kuássin innig lappuuččii</p>
<p>pic taid koolgâi väldiđ fáárun</p>
<p>rähis mätkiskipárin</p>
<p>aneškyettiđ áárvust</p>
<p>Tiegu sun jurdâččij</p>
<p>et nuuvt maaŋgâs lijjii jo vuálgám</p>
<p>čuuvtij nuorâbin</p>
<p>čuuvtij eenâb illáellen</p>
<p>ige lam suotâs smiettâđ</p>
<p>kuás ličij kiän vuáru</p>
<p>veik jieijâs-uv</p>
<p>Tiegu sun nievdâi</p>
<p>peivinaharij lasseen</p>
<p>tien ääigist</p>
<p>et puáđáččij kuhheeb-uv naaveer</p>
<p>tot majemuš</p>
<p>mast ij lam innig nuuvtkin huáppu koccáđ</p>
<p>já tast</p>
<p>et tot äigi ij innig paldam</p>
<p>tego ovdil</p>
<p>pic lâi kočoškuáttám jieijâs luusâ</p>
<p>ráávhun</p>
<p>Tiegu sun murâštij</p>
<p>et iärásáid lâi pargo</p>
<p>suu tiet</p>
<p>já huolâ</p>
<p>moos ij lam maggaargin tárbu</p>
<p>mut ilodij</p>
<p>et ohstâš äigi lâi lamaš</p>
<p>tuárvi kukke</p>
<p>já smietâi</p>
<p>mon pyeri</p>
<p>já mon koorâs</p>
<p>eellim</p>
<p>lâi sunjin lamaš</p>
<p>Tiegu sun tuáivui</p>
<p>et puárisvuotâ ličij</p>
<p>siämmáš ko</p>
<p>rähisvuotâ</p>
<p>ilo</p>
<p>kijttevâšvuotâ</p>
<p>eellim kukkosâš maainâs</p>
<p>mii iäláččij tiervân</p>
<p>já luholâžžân</p>
<p>elimis loopâ räi</p>
<p type="title">Lavluu heiviittem</p>
<p>Majemui peeivij lii lamaš maka huáppu. Lam lamaš joođoost, lam lamaš čälimin. Blogiääigi liččim kale kavnâm, mut intensiivlâš čäällim lii váldám nuuvt ennuv jurduid, et ij lam mihheen, maid faallâđ blogilohhei. Tondiet čalâččâm tääl oovtâ peeivi ääigi váhá eenâb. Juurdân must lii vala-uv pissoođ äigitavlustân prinsiippáin <span type="quote">"ohtâ čaalâ peeivist"</span>. Uáiniđ lâš, luhostuum-uv ubâ ive. Puáhtá ain iskâđ.</p>
<p>Jieht ehidist kuittâg piegguuttim uáiván já kuldâlškuottim muusik. Teivim John Denver muusikân - jiem lam kuldâlâm tom maailm ááigán. Smiettim, et mahtnii rähisvuotâ lii lam teema, mast ij kuássin mihheen čalluu. Jiem mungin tast nuuvt čeppi lah ige ton peeleest, ij lah mihheen táárbuid mustkin leđe meendu romantlâš. Mut liijká smiettim, et manenba ij... Iskim heiviittiđ oovtâ lavluu anarâškielân. Já jis ij heivii nuotân, te tot puáhtá muu peeleest toimâđ runon. Pyehtivetteđ kuovlâđ já árvuštâllâđ, maht ležžeem luhostum.</p>
<p type="title">Rákkásumos mušto</p>
<p>Tun syeje munjin čaittâlah</p>
<p>tun stoormâst toorjân lah</p>
<p>tun kiävtáh toos puoh navcâidâd</p>
<p>já ráávhu falâdah</p>
<p>Já puoh vädisvuođâ aaigij</p>
<p>ko kihheen peerust ij</p>
<p>muu rákkásumos mušto lohđuttij</p>
<p>Kenski rähisvuođâ laasâ</p>
<p>tun puávtáh lehâstiđ</p>
<p>tot koččo puáttiđ alda</p>
<p>já vááimud kuldâliđ</p>
<p>Já jis tun kuusnii lappuustah</p>
<p>lâš kiinii uápistmin</p>
<p>lii rákkásumos mušto jeđđiimin</p>
<p>Rähisvuođâ ränis polvâ</p>
<p>muččâd lii ko mii</p>
<p>mottoom muutij elimis</p>
<p>vissâ vááimus monâttij</p>
<p>rähisvuot lii killáámuš</p>
<p>mon kalga kuldâliđ</p>
<p>mut rähisvuođ ij kuittâggin</p>
<p>pyevt nyevt váá läpittiđ</p>
<p>Mun rähisvuođâ meerângin</p>
<p>jiem haalijd hevvâniđ</p>
<p>mun koolgâm pieijâđ tuulâ tääl</p>
<p>jiem tipteđ arve njuoskâdiđ</p>
<p>Veik lâš-uv lukko elimist</p>
<p>ij puoh ain olášuu</p>
<p>mut rákkásumos mušto juksá tuu</p>
<p>Rähisvuot lii killáámuš</p>
<p>mon kalga kuldâliđ</p>
<p>mut rähisvuođ ij kuittâggin</p>
<p>pyevt nyevt váá läpittiđ</p>
<p>Kenski rähisvuot lii várástâh</p>
<p>mun ferttiim irâttiđ</p>
<p>mun koolgâm pieijâđ tuulâ tääl</p>
<p>jiem tipteđ arve njuoskâdiđ</p>
<p>Veik lâš-uv lukko elimist</p>
<p>ij puoh ain olášuu</p>
<p>mut rákkásumos mušto juksá tuu</p>
<p>Runo, heiviittum John Denver lavlust <span type="quote">"Perhaps love"</span></p>
<p>Tilaa:</p>
<p>Blogitekstit (Atom)</p>
</body></document>
