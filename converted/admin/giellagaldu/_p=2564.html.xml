<document xml:lang="smn" id="no_id"><header><title>Tääl lii tälvi já tälviv lii muotâ, vâi ääinig vâi uubâs vâi muovlâ vâi voccâ vâi … | Sámi Giellagáldu</title><genre code="admin"/><author><person firstname="Neeta" lastname="Jääskö" sex="f" born="" nationality=""/></author><year>2016</year><wordcount>487</wordcount><conversion_status type="standard"/><availability><license type="standard"/></availability><origFileName>http://www.giella.org/?p=2564</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>↓ Skip to Main Content</p>
<p type="title">Tääl lii tälvi já tälviv lii muotâ, vâi ääinig vâi uubâs vâi muovlâ vâi voccâ vâi …</p>
<p>Posted on</p>
<p>by</p>
<p>Neeta Jääskö</p>
<p><em type="bold">Muotâ </em>já <em type="bold">myettiđ </em>láá mahtnii neutraal säänih, moh kovvejeh täälvi tábáhtusâid. Myettiđ sääni suárguseh mainâsteh tärkkilubboht maht muáttá. <em type="bold">Muáttáđ </em>kovvee tom, ko álgá myettiđ. Ko muáttá uccáá teikkâ tuše uánihis ääigi, te talle puáhtá kevttiđ saanijd <em type="bold">myettiliđ </em>já <em type="bold">myetistiđ </em>. <em type="bold">Muotâččiđ </em>meerhâs tom, et muáttá hitásávt. Talle ko muáttá ennuv, te tävireh pääcih muottuu vuálá adai toh <em type="bold">láá muottum </em>. </p>
<p><em type="bold">muáttáđ </em>– <em type="italic">älgiđ myettiđ </em></p>
<p><em type="bold">myettiliđ, myetistiđ </em>– <em type="italic">myettiđ uccáá teikkâ uánihis ääigi </em></p>
<p><em type="bold">muotâččiđ </em>– <em type="italic">myettiđ hitásávt </em></p>
<p><em type="bold">muottuđ </em>– <em type="italic">miinii páácá muottuu vuálá </em></p>
<p>Muottuuh láá Säämist maaŋgâlágáneh. Luándust jottei lii tehâlâš tiettiđ, et maggaar tot muotâ lii. Ij pijsáá tiettiđ, et meecist teikkâ tuoddârist lii muotâ. Jis muotâ lii kuoskâhánnáá, kihheen ij lah tobbeen jottáám, já assaa, te muotâ lii <em type="bold">uubâs </em>. <em type="bold">Ubbâsvuájáán </em>lii eromâš pyeri ergi, mii jotá meid ubbâsist ige tuše valmâš pálgá mield. <em type="bold">Kolšâ </em>já <em type="bold">šolkkâ </em>láá säänih, moh kovvejeh ubbâs mottoomlágán vyestikeeji: saje enâmist, mast uáiná, et tast lii kiinii teikkâ miinii lamaš adai saje lii tuolmum. Čohčâtälviv puáhtá leđe <em type="bold">muovlâ </em>. Muovlâ lii assaas muotâ, moos vuáju. Motomin lii nuuvt muovlâ, et ij koostâ kuussân. <em type="bold">Skälvi </em>lii assaas muotâ, mottoomlágán faaskâ. Eteh, et “ <em type="italic">tave-pieggâ lii taggaar, et tot skálvá </em>”. </p>
<p>Tavepieggâ skálvá.</p>
<p><em type="bold">uubâs </em>– <em type="italic">kuoskâhánnáá assaas muotâ </em></p>
<p><em type="bold">kolšâ, šolkkâ </em>– <em type="italic">muotâ enâmist, mast uáiná, et saajeest láá ennuv luodah já tast lii miinii porgum </em></p>
<p><em type="bold">muovlâ </em>– <em type="italic">assaas muotâ, moos vuáju; čohčâtälviv </em></p>
<p><em type="bold">skälvi </em>– <em type="italic">assaas muotâ, faaskâ </em></p>
<p><em type="bold">skalvâđ </em>– <em type="italic">rähtiđ skaalvijd </em></p>
<p>Vuosmužžân ij kuittâg šoodâ uubâs teikkâ muovlâ. Vuosmužžân lii <em type="bold">ääinig </em>, vuosâmuotâ. Vuosâmuottuu myettim puáhtá mainâstiđ <em type="bold">ainiđ </em>-veerbâin, mut Itkos sänikirjeest lii meid <em type="italic"><span type="quote">“tääl muáttá ääinig”</span> </em>. Ääinig lii pyeri meid tien tááhust, et talle vuáttojeh meccielleeh oppeet pyereest. Itkos sänikirjeest lii-uv ettum, et <em type="italic"><span type="quote">“ ääinig ääigi ličij poccuid uuccâđ”</span> </em>, mottoom meid maainâst, et <em type="italic"><span type="quote">“mun äinigin vazzim, mut jiem vuáttám maiden”</span> </em>. Ko muáttá stuorrâ muotâčoolmijd, te enâmist lii talle <em type="bold">hablâmuotâ </em>adai muotâ lii haablâs. Puolâšin meid ko muáttá, te talle <em type="bold">vasmo </em>já aamnâs lii <em type="bold">voccâ </em>teikkâ <em type="bold">vasme </em>, toh meid láá hablâseh. Čuormâslágán muotâ, muotâ mast láá tegu uccsiemin čuormâseh, lii <em type="bold">seeŋâs </em>teikkâ <em type="bold">seŋes </em>. </p>
<p>Ääinig roovvâdmáánust</p>
<p><em type="bold">ääinig </em>– <em type="italic">asettes vuosâmuotâ, mii táválávt muáttá čapis enâmân </em></p>
<p><em type="bold">ainiđ </em>– <em type="italic">táválávt tot, ko muáttá vuosâmuottuu </em></p>
<p><em type="bold">hablâmuotâ </em>– <em type="italic">times, eskân muáttám </em></p>
<p><em type="bold">vasmođ </em>– <em type="italic">myettiđ asettemeht puolâšmuottuu </em></p>
<p><em type="bold">voccâ, vasme </em>– <em type="italic">puolâšmuotâ </em></p>
<p><em type="bold">seeŋâs, seŋes </em>– <em type="italic">čuormâslágán muotâ </em></p>
<p>Teevstâst lii tuše uccsiemin uási sierâlágán muotâsaanijn. Säänih láá čuuvtij eenâb meid käldeesänikiirjijn. Ovdâmerkkân sierâlágán cuoŋŋuu kovvejeijee säänih váiluh taan teevstâst ollásávt, mut skammâmáánust ij kale vala lah äigigin sárnuđ cuoŋŋust, cuoŋŋuuh láá kiđđuv.</p>
<p>Käldeeh:</p>
<p>Itkonen Erkki, Inarilappisches Wörterbuch, Suomalais-ugrilainen seura, 1989</p>
<p>Nettidigisäänih, http://saanih.oahpa.no/</p>
<p>Koveh: Inga Angeli</p>
<p type="title">Share this:</p>
<list><p type="listitem">Click to share on Twitter (Opens in new window)</p>
<p type="listitem">Click to share on Facebook (Opens in new window)</p>
<p type="listitem">Click to share on Google+ (Opens in new window)</p>
</list><p type="title">Related</p>
<p>Posted in</p>
<p>Kielâ kukáh</p>
</body></document>
