<document xml:lang="smn" id="no_id"><header><title>Kielâ kukáh: Kiđđâtäälvi iloh | Sámi Giellagáldu</title><genre code="admin"/><author><person firstname="Neeta" lastname="Jääskö" sex="unknown" born="" nationality=""/></author><year>2017</year><wordcount>333</wordcount><conversion_status type="standard"/><availability><license type="standard"/></availability><origFileName>http://www.giella.org/?p=2852</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>↓ Skip to Main Content</p>
<p type="title">Kielâ kukáh: Kiđđâtäälvi iloh</p>
<p>Posted on</p>
<p>by</p>
<p>Neeta Jääskö</p>
<p>Ergikunâgâskištoh, pessijááh já eres kiđđâääigi stuorrâ juhleh láá jo lappâd, mutâ pyereh siijvoh jotkâšuveh vala muáddi oho, jis lijkkoo puđâldiđ olgon.</p>
<p>Kiiđâ siijvoh láá jieškote-uvlágáneh. Cuáŋuimáánust láá cuoŋŋuuh moh kyeddih pyereest, já ko <em type="italic">cuáŋui </em>lii tuođâi koorâs já kyeddee nuuvt ete tast ij vuáju čoođâ mahten, tom puáhtá kočodiđ <em type="italic">ryevdicuáŋujin </em>. Ton mield piäsá väzziđ, čuoigâđ, vyeijiđ kiälháin tâi ergijn tâi veikkâ pennuiguin, já <em type="italic">potkuráin </em>t. <em type="italic">čiehčâmkiälháin </em>še lii vuovâs jotteeđ čuovis peeivij. Kyeddee siijvo sáttá kočodiđ meiddei <em type="italic">kuádádâhhân </em>. Taggaar sijvo mast saaveeh, kerris já riehâ joteh pyereest muottuu mield kočodeh <em type="italic">jođádâhhân </em>. </p>
<p>Čuoigâm lii hitruu!</p>
<p>Peeivih láá cuáŋuimáánu pelimudo maŋa melgâd kuheh nuuvt ete puáhtá vyelgiđ kuhheeb-uv mookán veikkâ čuoigân. Eromâšávt piäivádâhhân puáhtá suotâstâllâđ olgon maaŋgânáál. Olmâ savehijguin piäsá lättei ulguubeln-uv jotteeđ já navdâšiđ kiiđâst, já eelliđ kostnii peivimohe veikkâ <em type="italic">uággumin </em>, ucâmin vuossâmuid <em type="italic">pievlâid </em>tâi <em type="italic">tulâstâlmin </em>. <em type="italic">Moottorkiälháin </em>piäsá tiäđust-uv jotelubbooht olgoláá, mutâ vyeijim lii räijejum lavváin já asâttâsâiguin. </p>
<p><em type="italic">Penuvkuálusáin </em>vyeijimist iä lah nuuvt čovgâ njuolgâdusah, já nuuvtpâ tast lii šoddâm pivnohis äigiájánâs já mađhâšemsyergi tienâs tavveen. Pennuiguin piäsá jieŋâi já kiälkkáluodâi mield korrâ liävttoin, mutâ kiđđuv penuvvalveh sättih meiddei rávhuttuttiđ poccuid ko ááldui kyeddimäigi aldan, nuuvt ete taiguin kannat leđe várugâs. </p>
<p>Purjâssnjagottem. Kove: John Christian Fjellestad.</p>
<p><em type="italic">Čierâstem </em>še lii hitruu kiđđâtäälvi, já tom puáhtá porgâđ <em type="italic">pulkkuráin </em>, savehijguin tâi veikkâ <em type="italic">muotâluovdijn </em>jo-uv jieijâs päikkisaje ämmirij já teermij vuálus tâi rahtum čierâstemluáháin. Motomeh vyelgih meiddei snjagottiđ piegâi mield purjâsáin muottui já jieŋâi oolâ, já Taažâ peln uárnejeh tast joba kištoid, tegu VAKE adai Varanger Arctic Kite Enduro . Ličij-uv ton nommâ te <em type="italic">purjâssnjagottem </em>? Aanaarjäävri alne läävee pieggâđ korrâsávt, nuuvt ete amahân taat ličij vuovâs kiđđâsuotâstâllâm meiddei anarâššáid. </p>
<p><em type="italic">Koveh: saveheh Neeta Jääskö; purjâssnjagottem John Christian Fjellestad , kevttum CC BY 2.0 -lisenssijn. </em></p>
<p type="title">Share this:</p>
<list><p type="listitem">Click to share on Twitter (Opens in new window)</p>
<p type="listitem">Click to share on Facebook (Opens in new window)</p>
<p type="listitem">Click to share on Google+ (Opens in new window)</p>
</list><p type="title">Related</p>
<p>Posted in</p>
<p>Kielâ kukáh</p>
</body></document>
