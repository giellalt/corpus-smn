<document xml:lang="smn" id="no_id"><header><title>Kielâ kukáh: Puáris ääigi ovdânoomah | Sámi Giellagáldu</title><genre code="admin"/><author><person firstname="Neeta" lastname="Jääskö" sex="unknown" born="" nationality=""/></author><year>2016</year><wordcount>396</wordcount><conversion_status type="standard"/><availability><license type="standard"/></availability><origFileName>http://www.giella.org/?p=2350</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>↓ Skip to Main Content</p>
<p type="title">Kielâ kukáh: Puáris ääigi ovdânoomah</p>
<p>Posted on</p>
<p>by</p>
<p>Neeta Jääskö</p>
<p>Lah-uv smiettâm, et magareh noomah anarâšâin láá tovle lamaš? Puáris anarâškielâliih noomah láá suomâkielâlij já uđđâsub anarâškielâlij noomâi lasseen Anarâš-kalenderist. Vyelni lii Ilmar Mattus čaalâ anarâšâi puáris ääigi ovdânoomâin.</p>
<p><em type="italic">Puáris ääigi ovdânoomah </em></p>
<p>Tágáreh puáris noomah, moh čaalman uáinin láá váhá komáliih, láá lamaš motomin tovle kiävtust Anarist, eereeb Ákkun-noomâ, mii lii heiviittâs Äijih-immeel káálgu noomást Ákku. Orjâlâškielâ pelni Säämi aal¬mugpeeivi (6.2.) lii Juoksáhkká, kote lâi ohtâ Máđáráhkká-immeel nieidâin. Anarâšâin iä lam tieh imeleh, mut Ákku lâi já suu nommâ heivee-uv pyereest Säämi aalmugpeeivi nommâpeivin. Eres noomah iänááš uásild láá päähináigásiih noomah, moh láá čuávuvááh: <em type="italic">Äigee </em>1556-1671 (21.6.), <em type="italic">Äigeesärree </em>1556-1620 (19.10.), <em type="italic">Algepeivi </em>1570-72 (24.10.), <em type="italic">Avetävgi, Avejuoksâ </em>1594 (17.7.), <em type="italic">Mielâ </em>1556-1616 (23.9.), <em type="italic">Mielâk </em>1563-85 (23. 9.), <em type="italic">Mohce </em>1570-72 (28.7.), <em type="italic">Mojo </em>1620, 1694 (22.1.) <em type="italic">Nunná </em>(8.7.), <em type="italic">Pilcce </em>1556-87 (5.2.), <em type="italic">Peeivihsarree </em>(1563-91), <em type="italic">Peivi, Peeivih </em>1556-1697 (16.6.), <em type="italic">Raassaš </em>já <em type="italic">Raassâdijjee </em>1556-85 (3.10.), <em type="italic">Ruigee </em>1579-95 (6.10.), <em type="italic">Riijmâ </em>1558-59 Rounala siijdâst (9.9.), <em type="italic">Caija </em>1563-1620 (3.4.), <em type="italic">Sarree </em>1556-1704 (9.11.), <em type="italic">Sarreejuoksâ </em>1570-71 (9.5.), <em type="italic">Čuávvá </em>1580-94 (27.9.), <em type="italic">Távgum </em>1583-84 (13.9.), <em type="italic">Niävááš </em>(2.2.), <em type="italic">Ogge </em>(8.9.), <em type="italic">Pánná </em>(11.11.), <em type="italic">Ahemâl </em>(9.6.), <em type="italic">Cuurnâš </em>(28.2.), <em type="italic">Čuivááš </em>( 6.5.), <em type="italic">Lavrukkâš </em>(4.3.), <em type="italic">Sijkkum </em>1571-89 (23.11), <em type="italic">Tevdee </em>1570-1640 (23.12), <em type="italic">Tuvdee </em>1556-1608 (21.2.), <em type="italic">Uđđe </em>1563-84 (6.8.), <em type="italic">Uđjus </em>1556-1620 (14.12.), <em type="italic">Valjaaš </em>(27.1.), <em type="italic">Vällee </em>já <em type="italic">Válju </em>1556-80 (2.10.), sehe <em type="italic">Ákkun </em>(6.2.). </p>
<p>Mottoom uási tiein noomâin sulâstiteh tááláid suhânoomâid ton suujâst, ko kristâlâš osko poođij já kastâšem ohtâvuođâst kolgii valduđ anon meid suhânoomah, te távjá ulmuuh adelii párnáidis kristâlâš noomâ lasseen suhânommân jieijâs kočodemnoomâ. Nuuvt Soodâi Särree-, ađai Sarree noomâst Sarre, Vällest Valle, Äigest Aikio jna. Čohčâ-Matti, ađai Matteus-peivi (21.9.) lii valdum anarâš-kalenderân uđđâsist fáárun ton suujâst, et anarâšâin láá nk. nommâohoh, moh láá love já čohčâmáánust lii Matsmesokko. Tot lii finnim noomâs apostol Matteus mield. Ive 1929 räi Matteus lâi sajestis, mut čuávuvâš ive sajan poođij nommâ Kaipia, mon syemmiliih iä kuittâg tuhhiittâm hiäivulâš nommân. Čohčâ-Matti elâččij almenaahkijn vala iivijn 1950-1951, mut tast maŋa tot lappui lopâlávt syemmilâš almenäähkist já sajan poođij nissoon nommâ Mervi. Ive 2001 Matteus macâttui anarâš nommâoornigân ovdii sajan.</p>
<p>Čällee: Ilmari Mattus</p>
<p>Käldeeh: – T.I. Itkonen, Suomen lappalaiset vuoteen 1945, nubbe uási, s. 483 &gt; – Kustaa Vilkuna, Vuotuinen ajantieto, s. 104 – 105</p>
<p type="title">Share this:</p>
<list><p type="listitem">Click to share on Twitter (Opens in new window)</p>
<p type="listitem">Click to share on Facebook (Opens in new window)</p>
<p type="listitem">Click to share on Google+ (Opens in new window)</p>
</list><p type="title">Related</p>
<p>Posted in</p>
<p>Kielâ kukáh</p>
</body></document>
