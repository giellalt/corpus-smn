<document xml:lang="smn" id="no_id"><header><title/><genre code="admin"/><author><unknown/></author><wordcount>779</wordcount><conversion_status type="standard"/><availability><license type="standard"/></availability><multilingual/><origFileName>Sámi_Giellagáldu_njuolgâdusah.pdf</origFileName><parallel_text xml:lang="sma" location="njoelkedassh_saemien_gielegaaltijasse.pdf"/><parallel_text xml:lang="sme" location="sami_giellagaldu_njuolggadusat.pdf"/><parallel_text xml:lang="sms" location="saam_kiollkald_di_vuakkoozz.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="bold">Sámi Giellagáldu njuolgâdusah </em>Ruotâ Sämitigge nonnij njuolgâdusâid ___.___ 2020. Taažâ Sämitigge nonnij njuolgâdusâid ___.___ 2020. Suomâ Sämitigge nonnij njuolgâdusâid ___.___ 2020. <em type="bold">1 § Ulme </em>Sámi Giellagáldu lii sämiaalmug ohtsâštave-eennâmlâš äššitobdeeorgaan sämikieláid kyeskee aašijn. Sámi Giellagáldu västid sämikielâi tave-eennâmlii oovtâstpargo koordinistmist, nonniimist já oovdedmist. Sámi Giellagáldu ulmen lii siäiluttiđ, kattiđ já ovdediđ tom kulttuuräärbi maid sämikielâi kirjekielah já sárnumkielah ovdâsteh, já siäiluttiđ, nanodiđ já ovdediđ sämikielâid nuuvt, ete jieškote-uv sämikielâi táárbuh, hástuseh já resurseh váldojeh huámmášumán. <em type="bold">2 § Tooimah </em>Sámi Giellagáldu västid sämikielâi kielâtipšomist. Sámi Giellagáldu tuáimá ohtsii äššitobdeeorgaanin aašijn, moh kyeskih säämi kirjekielâ normiimân. Toos kulá terminologia normim já čäällimnjuolgâdusah. Sámi Giellagáldu pargon lii riggodiđ sämikielâi sánáduv já išediđ návt jieijâs uásild turviđ sämikielâi puátteevuođâ. Sámi Giellagáldu addel kielâkevtteid sämikielâ kiävtun lohtâseijee tiäđuid, ravvuid já stivrim. <em type="bold">3 § Tooimâ ornijdem </em>Sámi Giellagáldu lii jiešráđálâš toimâorgaan, mon Suomâ, Ruotâ já Taažâ Sämitigeh láá asâttâm. Keevâtlávt já haaldâtlávt Sámi Giellagáldu tuáimá Taažâ Sämitige ohtâvuođâst, mutâ tom joođeet jieijâs stivrâ, mast puoh kuulmâ staatâ Sämitiggeest lii oovtlágán vaiguttemväldi. Sámi Giellagáldust láá kielâpargeeh puoh ovdâstum staatâin. Puoh kuulmâ staatâ sämitigeh tuhhiitteh Sámi Giellagáldu njuolgâdusâid oovtlágánin. <em type="bold">4 § Vuoigâdvuođah materiaaláid </em>Suomâ, Ruotâ já Taažâ Sämitigeh pyehtih rijjâ kevttiđ já jyehiđ Sámi Giellagáldu pyevtittem materiaal. <em type="bold">5 § Stiivrâ čuákánpiejâm </em>Sámi Giellagáldu stiivrân kuleh kuttâ jeessân já sii persovnliih värijesâneh. Jieškote-uv staatâ sämitigge noomât kyehti stivrâjeessân já kyehti värijeessân. Jesânijd noomâtdijn kalga tiäduttiđ suhâpeelij koskâsii täsiáárvu. Jieškote-uv staatâ sämitiggeest lii oovtlágán ovdâsvástádâs suhâpeelij täsipiälásâšvuođâst stiivrâ oovdâstmist. Vuolgâsaje lii, ete jesânij toimâpaje lii nelji ive. Jieškote-uv staatâ sämitigge puáhtá kuás peri nomâttiđ uđđâ stivrâjeessân ovdil nomâttum sajan. Stiivrâ jesânijn kalga leđe áámmátlâš tohálâšvuotâ sämikielâst já šiev kielâtile tubdâm. </p>
<p>Stivrâ ornijduvá jieš já väljee jesânijdis juávhust stiivrâ saavâjođetteijee já oovtâ tâi kyehti värisaavâjođetteijee. Jis kiinii stiivrâ jesânijn lii estum uásálistiđ čuákkimân, te povdiittâs vuolgâttuvvoo värijesânân. Stivrâ lii meridemváldálâš, ko pääihi alne láá ucemustáá nelji jeessân já ucemustáá ohtâ ovdâsteijee jieškote-uv staatâ sämitiggeest. Jis jienah maneh táásá te stiivrâ saavâjođetteijee jienâ čuávdá. <em type="bold">6 § Stiivrâ tooimah </em>Stivrâ lii Sámi Giellagáldu alemus toimâorgaan, já tast lii olesvástádâs tooimâst. Stivrâ västid tast, ete tooimâ áámmátlâš tääsi piso pyerrin já toimâ lii pehtil já vyeimist orroo njuolgâdus miäldásâš. Stivrâ västid áámmátlii ovdánmist, resursij kiävtust já prioristmist sehe Sámi Giellagáldu tooimân kyeskee uulmij já strategiai rähtimist. Stivrâ vuáđđud kielâlävdikode táárbu já resursij mield toimâjođetteijee iävtuttâs mield. Stivrâ tuhhit ruttâtuálulopâttem, toimâmuštâlus, budjet, toimâvuávám já tooimâ pargooornig. Stivrâ noomât toimâjođetteijee stiivrâ saavâjođetteijee iävtuttâs mield já Sámi Giellagáldu eres pargeid toimâjođetteijee iävtuttâs mield. <em type="bold">7 § Toimâjođetteijee </em>Sámi Giellagáldu tooimâ joođeet toimâjođetteijee. Toimâjođetteijee västid Sámi Giellagáldu siskáldâs orniimist 6 § miäldásávt tuhhiittum raamij siste. Toimâjođetteijest lii pargoadeleijeeovdâsvástádâs Sámi Giellagáldu pargein. Toimâjođetteijee tuáimá stiivrâ čällen, valmâštâl já oovdânpuáhtá stiivrâ kieđâvuššâmnáál puáttee aašijd já västid stiivrâ miärádâsâi olášutmist. Toimâjođetteijee västid tast, ete ekonomâlâš toimâ lii vyeimist orroo miärádâsâi miäldásâš. Toimâjođetteijee ráhtá budjetiävtuttâs já ruttâtuálulopâttem já tieđeet stiivrân tooimâ tááhust merhâšittee ekonomâlijn já eres aašijn. Toimâjođetteijest lii vaarij kevttimvuoigâdvuotâ já väldi toohâđ omâdâhân, havváid já oovtâstpargokoskâvuođáid kyeskee sopâmušâid Sámi Giellagáldu peeleest stiivrâ nonnim raamij siste. Toimâjođetteijee ovdâsvástádâsâst lii almottiđ ávus pargosoojijn já toohâđ iävtuttâsâid stiivrân. <em type="bold">8 § Kielâlävdikodde </em>Ovdiibeln orroo 6 § miäldásávt vuáđudemnáál kielâlävdikodeh västideh kirjekielâ normiimist, terminologiast já čäällimnjuolgâdusâin. <em type="bold">9 § Budjet já ruttâdem </em>Sámi Giellagáldu kalga oovdânpyehtiđ iheraportistem ohtâvuođâst Suomâ, Ruotâ já Taažâ Sämitiigán čielgiittâs puáttee nelji ive paje ruttâdemtáárbust. Ruttâdemtárbučielgiittâs lii vuáđđun jieškote-uv staatâ Sämitige koskâsijn ráđádâlmijn. Budjetráđádâlmeh kalgeh leđe čođâldittum tienuuvt, ete jieškote-uv staatâ Sämitige uási lii tiäđust toi budjetkieđâvušmân asâttum meriääigi räi. Ko budjetkieđâvuššâm lii lopâttum, te Sámi Giellagáldun ráhtojeh jieškote-uv staatâ Sämitiigij ohtsiih ravvuuh, mast iteh tooimân kyeskee vuárdámušah. Sámi Giellagáldu meerrid jieš puáđui já ihásii paijeelpáácu kiävtust já västid jieš vuálápáácu luávdimist. <em type="bold">10 § Raportistem </em>Sámi Giellagáldu kalga toimâttiđ Taažâ, Ruotâ já Suomâ Sämitiigán uđđâivemáánu 15. peeivi räi jieijâs toimâmuštâlus já kuovâmáánu 10. peeivi räi ruttâtuálulopâttem oovdeb ive toimâstis. Taah raporteh kalgeh leđe ohtsij ravvui miäldásiih. <em type="bold">11 § Sámi Giellagáldu lopâttem </em>Jis monnii staatâ Sämitigge meerrid iärániđ oovtâstpargo-orgaanist, te Sámi Giellagáldu toimâ jaska juovlâmáánu 31. peeivi já ääšist kalga almottiđ oovtâ ive muuneeld. Almottâs kalga leđe kirjálâš. Oovtâ ive äigi rekinistoo ton kalenderive loopâst, kuás Sámi Giellagáldu lii váldám vuástá almottâs. Omâdâh, kenigâsvuođah já máhđuliih lopâttemkoloh juáhhojeh iäránem tâi lopâttem ohtâvuođâst koloi juáhásem miäldásávt. Taat kuáská meid pargokoskâvuođáid kyeskee ovdâsvástádâssáid. Ovtâskâs pargei pargokoskâvuođáid heiviitteh lopâttem ohtâvuođâst Taažâ pargopirâslaavâ já staatâ pargein adelum laavâ njuolgâdusâid. <em type="bold">12 § Väidimij kieđâvuššâm </em>Väidimääših kieđâvuššojeh Taažâ haldâttâhlaavâ njuolgâdusâi miäldásávt. Stiivrâ nomâttem kielâlävdikode meridem aašijn väidimorgaanin lii Sámi Giellagáldu stivrâ. <em type="bold">13 § Vuáimánšoddâm </em>Njuolgâdusah šaddeh vuáimán, ko jieškote-uv staatâ sämitigge lii tuhhiittâm oovtlágán njuolgâdusâid. Taažâ Sämitige tievâsčuákkim vuáđđud ton maŋa tooimâ formaallávt Taažâ sämmilâšlaavâ 2–12 § miäldásávt. <em type="bold">14 § Njuolgâdusâi muttem </em>Sämitigeh pyehtih toohâđ nubástusâid njuolgâdussáid. Nubástusah šaddeh vuáimán, ko toh láá tuhhiittum oovtlágánin jieškote-uv staatâ sämitige tievâsčuákkimist. </p>
</body></document>
