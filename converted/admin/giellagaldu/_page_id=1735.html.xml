<document xml:lang="smn" id="no_id">
  <header>
    <title>Anarâškielâ cekkinjuolgâdusah | Sámi Giellagáldu</title>
    <genre code="admin"/>
    <author>
      <unknown/>
    </author>
    <wordcount>647</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://www.giella.org/?page_id=1735</origFileName>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>↓ Skip to Main Content</p>
    <p type="title">Anarâškielâ cekkinjuolgâdusah</p>
    <p>Tuhhiittum čuákkimist 17.-18.3.2016 (–&gt; pevdikirje ).</p>
    <p type="title">Váldunjuolgâdusah</p>
    <p type="title">Válduceelhâ</p>
    <p>Jiečânis válducelkkuid puáhtá iäruttiđ cehhijn. Jiečânis meerhâs tom, et celkkuuh láá paldâlâs celkkuuh iäge tain lah ovtâskâs celkkuujesâneh. Ceehi saajeest puávtáččij kevttiđ čuogâstuv. Om:</p>
    <p>
      <em type="italic">Sij mađhâšeh kesimáánust Taažân, syeinimáánust sij vyelgih Maadâ-Suomân. </em>
    </p>
    <p>Táválávt válducelkkui kooskâst lii kuittâg paldâlistemkonjunktio.</p>
    <p>
      <em type="italic">Lijjim ilolâš, já  enni povvâstij. </em>
      <em type="italic">Muoi vyelgeen tijme vittâ, jiehke  uážu maŋanuđ. </em>
      <em type="italic">Mun lijjim sorolâš, meid  enni lâi sorolâš. </em>
    </p>
    <p>MUTÂ:</p>
    <p>Jis celkkuin lii ohtâsâš celkkuujeessân, te celkkui kooskân ij koolgâ pieijâđ ceehi.</p>
    <p><em type="italic">Kuárroo  kuárui kappeer já voojij mááccuh. </em>(ohtâsâš jeessân lii subjekt  ) <em type="italic">Mun puurâm lahcâjieŋâ  mut sun ij puurâ. </em>(ohtâsâš jeessân lii objekt  ) <em type="italic">Máttáátteijee mielâst  onne lii šiev šoŋŋâ já pyehtip vyelgiđ vuojâdâttâđ. </em>(ohtâsâš jeessân lii máttáátteijee mielâst) <em type="italic">Jis vyelgip tooláá  , kiergânep maasâd ovdil sevŋâd já mätki mana jotelubboht. </em>(ohtâsâš lii <em type="italic">jis </em>-ceelhâ) </p>
    <p>Jis paldâlistum celkkui predikaatteh láá siämmáá persovnhäämist, te celkkui kooskân ij puáđi cekki.</p>
    <p>
      <em type="italic">Vuálgáh-uv fáárun vâi páásáh-uv pááikán? </em>
      <em type="italic">Mun moonâm onne tooláá seeŋgân já uáđám ubâ iijâ ráávhust. </em>
    </p>
    <p type="title">Uálgiceelhâ</p>
    <p>Uálgicelkkuu kalga iäruttiđ válducelkkust cehhijn. Uálgiceelhâ puáhtá leđe meid kaskoo válducelkkuu, talle ceehi kalga pieijâđ sehe uálgicelkkuu aalgân et loopân. Uálgicelkkuu tiijpah láá:</p>
    <list>
      <p type="listitem">vuáládistemkonjunktioceelhâ adai ceelhâ álgá vuáládistemkonjunktioin: <em type="italic">Tuáivum, et  jieh vájáldit puáttiđ. </em><em type="italic">Ko puátá paargon ääigild, te  piäsá vyelgiđ tooláá. </em></p>
      <p type="listitem">relativceelhâ, adai ceelhâ aalgâst lii relativpronomin: <em type="italic">Sun lii olmooš, kii  oro tietimin puoh aašijd. </em><em type="italic">Olmooš, kii  oro tietimin puoh aašijd, lii vaigâd. </em><em type="italic">Jieh koolgâ oskođ puoh, maid  kuulah. </em></p>
      <p type="listitem">epinjuolgâ koččâmušceelhâ, adai celkkuu aalgâst lii koččâmušsääni om. maht, mane, lii-uv <em type="italic">Jiem tieđe, mane  lam nuuvt vaibâm. </em><em type="italic">Kaačâim pááikán keččâđ, et lii-uv  eeči puáttám. </em></p>
    </list>
    <p>Ceelhârááiđust puáhtá leđe maŋgâ uálgicelkkuu. Jis celkkuuh láá koskânis vuáládistum, tai kooskân kalga pieijâđ ceehi.</p>
    <p>
      <em type="italic">Jiem ostâm mälistiđ, ko čuoppim suormân häävi  , moos koolgâi uuccâđ laastar  . </em>
    </p>
    <p>Jis ceelhârááiđu uálgicelkkuuh láá paldâlâscelkkuuh, tai kooskân ij puáđi cekki.</p>
    <p>
      <em type="italic">Talle lii tälvi, ko muáttá já lii puolâš  . </em>
    </p>
    <p type="title">Njuolgâluoihâttem já laiđiistemceelhâ</p>
    <p>Laiđiistemceelhâ iäruttuvvoo cehhijn luoihâtmist.</p>
    <p>
      <em type="italic"><span type="quote">“Jiem peesâ čuákkimân”</span>, hovdâ eeđâi. </em>
      <em type="italic"><span type="quote">“Tast ij kal puáđi mihheen”</span>, smietâi sun, <span type="quote">“mut keččâlâm kuittâg.”</span> </em>
    </p>
    <p>MUT</p>
    <p>Jis luoihâttem nohá čuorvim- teikkâ koccâmušmerháin, cekki ij lah tarbâšlâš.</p>
    <p>
      <em type="italic"><span type="quote">“Kiän uđhos taat lii?”</span> sun koijâdij. </em>
      <em type="italic"><span type="quote">“Ooroost!”</span> huihádij poolis. </em>
    </p>
    <p type="title">Luvâttâllâm</p>
    <p>Cekki iärut luvâttâllum aašijd.</p>
    <p>
      <em type="italic">Peevdi alne láá taldrikeh, koopah, pastemeh já kiemni. </em>
      <em type="italic">Sun halijdij lávluđ, tánssáđ já huikkeđ suotâsvuođâ tet. </em>
      <em type="italic">Sun eeđâi, et ij viišâ kuldâliđ, et ij lah ubâ perustum ääšist, ige porgâččii ääši oovdân maiden. </em>
      <em type="italic">Tävireh fáárun: uáđđimsekkâ, pänikustâ, stevileh já arvepihtâseh. </em>
    </p>
    <p type="title">Cekki miärusij kooskâst</p>
    <p>Cekki čáittá miärusij koskâvuođâid.</p>
    <p><em type="italic">Ostim uđđâ ruopsis taaki. / Ostim uđđâ, ruopsis taaki </em>. (tiäddu eenâb iivnest) <em type="italic">Taat lii kirje nubbe tivvum riäntus. </em>(kirje (aainâs) kuálmád riäntus, tivvum riäntusist lii jo ovdil valdum ohtâ riäntus) / <em type="italic">Taat lii kirje nubbe, tivvum riäntus. </em>(kirje nubbe riäntus, mii lii ereslágán ko vuossâmuš, ko nubbe lii tivvum) </p>
    <p type="title">Cekki tittelij kooskâst</p>
    <p>Váldusääni nommâmiärusijd (tittelijd) puáhtá iäruttiđ cehijguin.</p>
    <p>
      <em type="italic">Saavâ toolâi kuávdáá hovdâ, professor Eeva Sarre. </em>
      <em type="italic">Sun čaalij skoovlâ rehtorân, maister Aikion. </em>
    </p>
    <p type="title">Muide</p>
    <p>Cehijguin puáhtá teevstâst iäruttiđ oosijd, maid haalijd eromâšávt tiäduttiđ. Ceehi saajeest talle puáhtá maŋgii kevttiđ meid topâlduvâid teikkâ juurdâsárgáid.</p>
    <p>
      <em type="italic">Čappi-nommâ lii, peic puásuipennuu, meid čapis pennuu nommâ. </em>
      <em type="italic">Tegu sun, mun-uv halijdâm mađhâšiđ Japanin. </em>
    </p>
    <p type="title">Sánádâh</p>
    <p>
      <em type="italic">Talle ko láá eenâb ko ohtâ muulsâiähtu, vuosâsajasâš sääni lii vuálásargum  . </em>
    </p>
    <list>
      <p type="listitem">lause – ceelhâ</p>
      <p type="listitem">virke – ceelhâráiđu</p>
      <p type="listitem">päälause – válduceelhâ</p>
      <p type="listitem">sivulause – uálgiceelhâ</p>
      <p type="listitem">konjunktiolause – konjunktioceelhâ</p>
      <p type="listitem">relatiivilause – relativceelhâ</p>
      <p type="listitem">epäsuora kysymyslause – epinjuol’gâ koččâmušceelhâ</p>
      <p type="listitem">piste – <em type="italic">čuo’gâstâh </em>(vuosâs.) ~ čuá’gástâh (konkreet čallum merkkâ), čyegis (abstrakt) </p>
      <p type="listitem">pilkku – <em type="italic">cekki </em>(vuosâs.), pilkku (suj. piilku) </p>
      <p type="listitem">kaksoispiste – tuble <em type="italic">čuo’gâstâh </em>~čuá’gástâh </p>
      <p type="listitem">puolipiste – peli <em type="italic">čuo’gâstâh </em>~čuá’gástâh </p>
      <p type="listitem">huutomerkki – čuor’vimmerkkâ</p>
      <p type="listitem">kysymysmerkki – koččâmušmerkkâ</p>
      <p type="listitem">lainausmerkki – luo’ihâttemmerkkâ</p>
      <p type="listitem">tavuviiva – staavvâl <em type="italic">säärgis </em>~vijve </p>
      <p type="listitem">ajatusviiva – juurdâsäärgis</p>
      <p type="listitem">heittomerkki (merkkee jienâdâhkukkoduvâid saanij siste) – suop’pimmerkkâ</p>
      <p type="listitem">suora lainaus – njuol’gâluo’ihâttem</p>
      <p type="listitem">lauseke – ciä’lhástâh</p>
      <p type="listitem">johtolause – laiđiistemceelhâ. Miäruštâllâm suomâkielân: <em type="italic">johtolause alkulause, -sanat, lyhyt johdanto; motto. Sopimuksen, asetuksen johtolause. Johtolauseena kolme Danten säettä. Kiel. lause joka suoran t. epäsuoran kerronnan yhteydessä ilmaisee puhujan. (Käldee: </em>Kielitoimiston sanakirja <em type="italic">) </em></p>
      <p type="listitem">rinnasteinen – paldâlâs</p>
      <p type="listitem">alisteinen – vuá’ládistum</p>
      <p type="listitem">rinnastuskonjunktio – paldâlistemkonjunktio</p>
      <p type="listitem">alistuskonjunktio – vuá’ládistemkonjunktio</p>
    </list>
  </body>
</document>
