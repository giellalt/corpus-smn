<document xml:lang="smn" id="no_id">
  <header>
    <title>Kielâ kukáh: Mii tääbbin háisu? | Sámi Giellagáldu</title>
    <genre code="admin"/>
    <author>
      <person firstname="Neeta" lastname="Jääskö" sex="unknown" born="" nationality=""/>
    </author>
    <year>2016</year>
    <wordcount>480</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://www.giella.org/?p=2359</origFileName>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>↓ Skip to Main Content</p>
    <p type="title">Kielâ kukáh: Mii tääbbin háisu?</p>
    <p>Posted on</p>
    <p>by</p>
    <p>Neeta Jääskö</p>
    <p>Ij lah vaarâ kiässán illâttâs, ete sämikielân puáhtá kuvviđ haajâid maaŋgâ náál – jis toh peri láá pyelimist teikkâ kuocâgmist vuálgus. Fiijnâ njaalgâhaajáid iä lah jieijâs säänih, vala.</p>
    <p>Uápis, táválâš säänih moi merhâšume lii suullân neutraal láá <em type="italic">háisuđ </em>, <em type="italic">hajijdiđ </em>já <em type="italic">opsijdiđ </em>. Opsijdiđ, hajijdiđ puáhtá ovdâmerkkân paa náál, nievriht, njaalgânáál, šievnáál. Ama meiddei ervidvetteđ, mii šaddoid lii njaalgâhaisyeini ~ hajâsyeini! Opsijdiđ puáhtá meiddei vijnen, jis lii teivâm juuhâđ. Muumijn lii skelmâ huáđđoo mon nommâ lii Háisoo. Ko olmooš teikkâ eres huáđđoo áiccá haajâ njunestis, sun <em type="italic">apsa </em>. Jis olmânáál viggá apseđ maidnii, talle <em type="italic">suvná </em>. </p>
    <p>Tääl haavdârd, mutâ sáttá forgâ puovnjijdiđ-uv…</p>
    <p>Jis lii čokottâllâm tullâpiällást mottoom puudâ, pyehtih pihtâseh já vuoptah <em type="italic">puovnjijdiđ </em>teikkâ <em type="italic">puovnjâgiđ </em>. Jis miinii tiäivá pyelliđ já oopsijd tondiet hyennin, tot álgá <em type="italic">skerčijdiđ </em>. Om. liijkás kuumeest pihtum käähvist puáhtá leđe <em type="italic">skerčâhaajâ </em>teikkâ – <em type="italic">opsâ </em>, meiddei smakkâ, eromâšávt jis käähvi pihtá jieš. <em type="italic">Havdârdiđ </em>meerhâš kal še suovâhaajâ tubdum, mutâ meiddei suovâ pajanem: <span type="quote">“Mii lii cokkânâm ko tuođee haavdârd?”</span> Tuuveest puáhtá leđe-uv <em type="italic">haavdâr </em>. </p>
    <p>Piivtâs <em type="italic">liškáduvá </em>ko tom kiävttá, ko ulmuu pivâstâh já eres liškepasâttâsah njommâseh toos, já tot siskeeld meiddei haajâ. Lahtâ piivtâs puáhtá meiddei <em type="italic">muvgâgiđ </em>, nuuvt meiddei piärgu teikkâ kyeli ko toh pillâšuveh. Uccpárnái tuolvâ puuvsâin já lippârijn puáhtá <em type="italic">apseđ </em>kuonâhaajâ. </p>
    <p>Jis te haajâ lii uáli hyeni, te talle kal <em type="italic">kuocijd~kuocid </em>jis haajâ tahhee lii kuocâ, teikkâ <em type="italic">seevđijd </em>. Paanáál háisoo tiŋgâ lii <em type="italic">haijii </em>. Jis haajâ lii tuođâi nievri, talle njuolgist <em type="italic">šliämu </em>. Vijneopsâ já poškâ eromâšávt šliämuh. </p>
    <p>Čohčuv tiättoo kuittâg ohtâ haajâ mon lii vaigâd valdâliđ mudoi ko ovttáin saanijn. Rahhee sarves já pillâšum koškekyeli láá <em type="italic">čuovrâseh </em>, já rahhee sarves njuolgist <em type="italic">čuovrijd </em>. Puoidâ meiddei kulloo <em type="italic">jussee </em>adai luovât <em type="italic">faainâhaajâ </em>. </p>
    <p>Táváliih háisumveerbah, ‘haista’:</p>
    <list>
      <p type="listitem">háisuđ hááisum háisu</p>
      <p type="listitem">opsijdiđ opsijdâm oopsijd</p>
      <p type="listitem">hajijdiđ hajijdâm haajijd</p>
    </list>
    <p>Aiccâm:</p>
    <list>
      <p type="listitem">apseđ a’psam apsa ‘haistaa’</p>
      <p type="listitem">suvneđ su’vnám suvná ‘haistaa’, ‘haistella (päämäärähakuisesti)’</p>
    </list>
    <p>Njaalgâhaajah vâi faainâhaajah? Maŋgii iäruttâs lii tuše tast, kii tom apsa!</p>
    <p>Suovâ t. tuulâ tovâttem haajah:</p>
    <list>
      <p type="listitem">ha’vdârdiđ ‘haista palaneelta’, ‘savuta’</p>
      <p type="listitem">skerčijdiđ ‘haista palaneelle’, kärventyneelle, pohjaanpalaneelle</p>
      <p type="listitem">puov’njâgiđ, puov’njijdiđ ‘haista palaneelta tai kärventyneeltä’</p>
    </list>
    <p>Kuocâgem, mieskâm, rumâštoimâm keežild:</p>
    <list>
      <p type="listitem">čuo’vrijdiđ ‘haista kiimaiselta’ (sarvast)</p>
      <p type="listitem">jussiđ ‘lemuta’, ‘päästää hajua’ (puoidust)</p>
      <p type="listitem">kuo’cidid ~ kuo’cijdiđ ‘haista mädäntyneeltä’</p>
      <p type="listitem">li’škáduđ ‘haista hielle’</p>
      <p type="listitem">muvgâgiđ ~ mugâgiđ ‘alkaa haista ummehtuneelle’</p>
    </list>
    <p>Tuše peri nievris háisum:</p>
    <list>
      <p type="listitem">se’vđijdiđ ~ se’vđidiđ ‘lemuta’, ‘löyhkätä’</p>
      <p type="listitem">šliämmuđ ‘haista pahalle’, ‘löyhkätä’</p>
    </list>
    <p>Haajâi kovvejeijee säänih:</p>
    <list>
      <p type="listitem">cievnâs #ciev’nâ ‘palanut’, ‘kitkerä’</p>
      <p type="listitem">čuovrâs #čuovrâ ‘kiimanhajuinen’ (sarvast); ‘rasvainen’, ‘eltaantunut’ (koškekyeli)</p>
      <p type="listitem">faainâhaajâ ‘pistävä haju’, erom. puoidust</p>
      <p type="listitem">haijii #-s ‘pahanhajuinen’</p>
      <p type="listitem">kuonâhaajâ ‘virtsanhajuinen’</p>
      <p type="listitem">-haajâg, -oopsâg ‘-hajuinen’ (kuálussaanijn)</p>
      <p type="listitem">skeerčâ #ske’rčâ ‘palanut’</p>
      <p type="listitem">šliämu ‘lemu’, ‘paha haju’</p>
    </list>
    <p>
      <em type="italic">Käldeeh: </em>
      <em type="italic">Olthuis, M-L. &amp; Valtonen, T.: Säämi-suomâ sänikirje , Sämitigge. </em>
      <em type="italic">Itkonen, E.: Inarilappisches Wörterbuch I-III, SUS 1987, Helsinki. </em>
    </p>
    <p>
      <em type="italic">Koveh: Neeta Jääskö. </em>
    </p>
    <p type="title">Share this:</p>
    <list>
      <p type="listitem">Click to share on Twitter (Opens in new window)</p>
      <p type="listitem">Click to share on Facebook (Opens in new window)</p>
      <p type="listitem">Click to share on Google+ (Opens in new window)</p>
    </list>
    <p type="title">Related</p>
    <p>Posted in</p>
    <p>Kielâ kukáh</p>
  </body>
</document>
