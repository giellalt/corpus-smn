<document xml:lang="smn" id="no_id"><header><title>Kielâ kukáh: Ááiguh-uv pallâđ? Kiesâ kammuid juálgán! | Sámi Giellagáldu</title><genre code="admin"/><author><person firstname="Neeta" lastname="Jääskö" sex="unknown" born="" nationality=""/></author><year>2017</year><wordcount>480</wordcount><conversion_status type="standard"/><availability><license type="standard"/></availability><origFileName>http://www.giella.org/?p=2679</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>↓ Skip to Main Content</p>
<p type="title">Kielâ kukáh: Ááiguh-uv pallâđ? Kiesâ kammuid juálgán!</p>
<p>Posted on</p>
<p>by</p>
<p>Neeta Jääskö</p>
<p>Sämmiliih láá oles aassâmkuávlus pajemuuh äššitobdeeh kolmâ taalvij paijeel pallâmist. Ohtâ tergâdumos pivoaamnâs lii tiäđust-uv poccuu čevđi, já masa jo tobdosumos poccust korrum pivoh láá poccuu <em type="italic">kamâsijn </em>rahtum <em type="italic">sovskammuuh </em>tâi <em type="italic">njuppâheh </em>. </p>
<p>Sovskammuuh láá maaŋgâlágáneh já toid väljejeh amnâsijd ton mield, magarijn pargoin já tooimâin taid áigu kevttiđ. Olgopargoid já argâkiävtun tohhejeh <em type="italic">sieivâ </em>ivnásiih kamâseh, moin rahtum kammuuid lii hervân korrum nk. <em type="italic">riävskánjune </em>, ruopsis hervâleđđee kamuvnjuuneest, teikkâ ij mihheen. Fijnásumos kamâseh láá <em type="italic">porgekamâseh </em>, moh láá njuovvum eidu ko puásui lii molsom soksâmijdis keesi loopâbeln. Porgekamâsijn láá uánihis soksâmeh, adai toin iä šoodâ pyeremuuh pallâmkammuuh. <em type="italic">Muuzzig </em>-, <em type="italic">kobbâ </em>– já <em type="italic">kirje </em>kammuid kannat šeštiđ juhlijd já hervâttiđ pyereest <em type="italic">tiärásijguin </em>. </p>
<p>Hervâkammuuh anarâš nisonij hervâvuodduiguin</p>
<p>Oovtâ kamuvpaarâ kuárumân mana suullân ohtâ <em type="italic">koddoor </em>adai nelji kaammâs, pyeremuht oovtâ poccust vâi toi ivneh heivejeh pyereest oohtân. Kammuid kuáruh meiddei poccuu kállučeevđist, já toi nommâ lii <em type="italic">káálluh </em>. </p>
<p>Meiddei kammuu kiddimvuovijn láá muulsâiävtuh: <em type="italic">vuodâkammuuh </em>, moid kalga <em type="italic">kiessâđ </em><em type="italic">vuodduid </em>kammuu <em type="italic">ruoijâs </em>já jyelgi pirrâ jyelgiruottâsist pajaskulij, teikkâ <em type="italic">snoorrâmpäddikammuuh </em>adai <em type="italic">kurekammuuh </em>moid kalga čoonnâđ tegu táválijd lädikammuid-uv. </p>
<p>Taan SOGSAKK pyevtittem videost  <em type="bold">Ailâ-Maarit Valle </em>(1940-2011) čáittá, maht kalga kárvudâttâđ, já kiässá <em type="italic">čässihijd </em>juálgán aaibâs video aalgâst. Čässihijd kiessih siämmáánáál ko sovskammuid-uv. Ailâ-Maarit lâi olmâ tyejičeppi já kiergânij toimâđ meiddei anarâškielâ tievâsmittemškovliittâs kielâmiäštárin já tyejimáttáátteijen ovdil jämimis.  </p>
<p>Vuodâkammuid läävejeh anneeđ jyelgist oles peeivi siste já olgon já taid kannat-uv kiessâđ olmânáál amas vuodduuh <em type="italic">nuálusiđ </em>. Hyeneest kiessum kaamuv mast vuodâ lii nuálusâm lii tiäđust-uv <em type="italic">nuáluskaamuv </em>. Kammuid aneh meiddei vuodduittáá jis ferttee tuše elâččiđ olgon, já taggaar kiesâhánnáá kammuid kočodeh <em type="italic">luáváttâh </em>hân tâi <em type="italic">luáváttâs </em>sân. </p>
<p>Vuodâkammui monnjâpeeli</p>
<p>Vuodâkammuu uásih láá:</p>
<list><p type="listitem"><em type="italic">ruojâs </em>, álgá suullân jyelgiruottâs puotâ </p>
<p type="listitem"><em type="italic">ooldâs </em>mii puátá jyelgileepi paajaabel já mast lii kamuvnjune paajeeb peeli </p>
<p type="listitem"><em type="italic">šušme </em>, uccâ pittááš togo kogo arvâlvetteđ-uv </p>
<p type="listitem"><em type="italic">čimmâ </em>, <em type="italic">ovdâvuáđu </em>teikkâ <em type="italic">ovdâkeeči </em>mii lii oovdeb peeli kamuvvuáđust já mast puátá kamuvnjune vyeleeb uási </p>
<p type="listitem"><em type="italic">čulgomeh </em>adai sijđopitáh </p>
<p type="listitem"><em type="italic">monnjâvuáđu </em>t. – <em type="italic">keeči </em>mii lii kamuvvuáđu maajeeb peeli já olá kiddâ šuušmán </p>
<p type="listitem"><em type="italic">oldâsjotkâ </em>, adai jotkâpittá oldâsân (táárbu mield) </p>
<p type="listitem"><em type="italic">váárvuh </em>, kyehti šišneváárvu oldâs kuohtui peln ruojâssäävŋist suullân kevttee jyelgiruottâs puotâ. </p>
</list><p>Vuodâkammui ruojâs já váárvuh</p>
<p>Vuodduu uásih láá:</p>
<list><p type="listitem"><em type="italic">vuodâčeve </em>, vuodâlaaigijn ruvdejum teikkâ šišneest rahtum päddi moin vuodâ kiddejuvvoo kammuu várvoid </p>
<p type="listitem">jieš vuodâ, ullolaaigijn <em type="italic">njuškottum </em>(hervâttes argâvuodduuh) teikkâ <em type="italic">čuoldum </em>(hervâvuodduuh) </p>
<p type="listitem"><em type="italic">párgáldâh </em>, vuodduu kukkosâš ullolaaigijn <em type="italic">pärgidum </em>teikkâ <em type="italic">šnjirriittum </em>segis päddi mii kiässoo kiessum vuodduu oolâ vuáluskulij </p>
<p type="listitem"><em type="italic">tieppi </em>párgálduv keejist mon puáhtá sirdeđ nuuvt ete tot lii muččâdávt – ij kevttuu argâpeeivi pargoin </p>
</list><p><em type="italic">Käldeeh: </em></p>
<list><p type="listitem"><em type="italic">ärbitiätu </em></p>
<p type="listitem"><em type="italic">Sarre, Ella: Anarâš pivtâstem. Sämitigge, Aanaar 2012. </em></p>
<p type="listitem"><em type="italic">Anarâškielâ seervi CASLE-proojekt (video) </em></p>
<p type="listitem"><em type="italic">Olthuis, Marja-Liisa: Ailâ-Maarit Valle (1940-2011), Kierâš 2/2011 ( PDF ) </em></p>
</list><p><em type="italic">Koveh: Neeta Jääskö / Säämi Kielâkäldee </em></p>
<p type="title">Share this:</p>
<list><p type="listitem">Click to share on Twitter (Opens in new window)</p>
<p type="listitem">Click to share on Facebook (Opens in new window)</p>
<p type="listitem">Click to share on Google+ (Opens in new window)</p>
</list><p type="title">Related</p>
<p>Posted in</p>
<p>Kielâ kukáh</p>
</body></document>
