<document xml:lang="smn" id="no_id">
  <header>
    <title>Juovlâmáánu čuákkimist: Šiev miärádâsah, Aalmuglâšarkkâdâh já mottoom siemin feministsâš | Sámi Giellagáldu</title>
    <genre code="admin"/>
    <author>
      <person firstname="Neeta" lastname="Jääskö" sex="unknown" born="" nationality=""/>
    </author>
    <year>2017</year>
    <wordcount>847</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://www.giella.org/?p=2640</origFileName>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>↓ Skip to Main Content</p>
    <p type="title">Juovlâmáánu čuákkimist: Šiev miärádâsah, Aalmuglâšarkkâdâh já mottoom siemin feministsâš</p>
    <p>Posted on</p>
    <p>by</p>
    <p>Neeta Jääskö</p>
    <p>Majemuš kielâjuáhus čuákkim tollui 13.12.2016 Anarist Sajosist já tobbeen lijjii oovdân motomeh normâääših, sánádâhkoččâmušah já jieškote-uvlágán tuáimei já lájádâsâi nomâttâsah. Tot lâi meiddei Miina Seurujärvi majemuš čuákkim Kielâkäldee kielâpargen, já mij tuáivuttep sunjin oles pargovievâ já kielâjuáhus peeleest luho uđđâ toimâsis!</p>
    <p type="title">Normâääših:</p>
    <p type="title">Še vâi meiddei? Šiev vâi pyeri?</p>
    <p>Kielâjuávus suogârdâlâi mottoom verd  <em type="italic">še  </em>já  <em type="italic">meiddei  </em>-saanij iäruttâsâid. Toh láá synonymeh, mutâ taid kevttih váhá eresnáál. Miärádâssân šoodâi loopâst taat:  </p>
    <p>“  <em type="italic">Meiddei ~ meid  </em>já  <em type="italic">še  </em>pyehtih čujottiđ oles celkkui, iä tuše ovtâskâs jesânân. Sárnumkielâst puáhtá  <em type="italic">meiddei~meid/še  </em>-saanij soijijn tiäduttiđ mottoom tiätu sääni teikkâ ääši, mutâ čäällimkielâst ton kevttim lii vaigâdub, já tot räijee saanij saje čälimist.  <em type="italic">Še  </em>oroččij čuujootmin oovdeb sáánán, ige tot táválávt aalgât celkkuu.  <em type="italic">Meiddei~meid  </em>kuittâg puáhtá puáttiđ meiddei celkkuu aalgân.  <em type="italic">Meiddei~meid  </em>lii riijâb ton tááhust, já jis tot čuujoot monnii ovtâskâs celkkuujesânân, tot lii táválávt njuolgist ovdiibeln teikkâ moojiibeln.”  </p>
    <p>Siämmáálágán uápis sänipaarâ lii  <em type="italic">šiev  </em>já  <em type="italic">pyeri  </em>. Toh iä kuittâg lekken aaibâs synonymeh, veikkâ toi merhâšumeh já kevttim maneh-uv maaŋgâ saajeest pajaluvâi. Tain kielâjuávus ceelhij návt:  </p>
    <p>“  <em type="italic">Pyeri  </em>lii almolub sääni,  <em type="italic">šiev  </em>vist meerhâš eenâb-uv ‘hyvälaatuinen’. Sárnuttâldijn ij pyevti kevttiđ  <em type="italic">šiev  </em>(tegu om: šiev kuldâleijeeh). Ovttáin saanijn rammum: <span type="quote">“Pyeri!”</span> Jis rámmoo maidnii tiiŋgâid, puáhtá kevttiđ  <em type="italic">šiev  </em>, mutâ ij ohtuu: <span type="quote">“Šiev kistuuh!”</span>  <em type="italic">Šiev  </em>ij laavii suuijâđ ige tast pyevti rähtiđ komparaatio. <span type="quote">“Tot lii šiev ( )”</span> – elliptlâš ceelhâ.”  </p>
    <p type="title">Kukkoduvah</p>
    <p>Kielâjuávus savâstâlâi meiddei kyevtstaavvâlsij nominij maaŋgâlovo genetiv kukkoduvâin. Koččâmuš lâi tast, ko mottoomlágán normân lii vuáhádum kuhes vookaal aainâs-uv jis 2. st. vookaal lii â, i tâi u: <em type="italic">kaandâi </em>, <em type="italic">kieđâi </em>, <em type="italic">kuosâi </em>, <em type="italic">tiivrij </em>, <em type="italic">iivij </em>, <em type="italic">ááhui </em>, <em type="italic">páálui </em>. Kukke puáhtá leđe meid motomijn saanijn, mast lii 2. st. á: <em type="italic">kiälhái </em>, <em type="italic">káártái </em>. Uánihâš tot lii, jis 2. st. vookaal lii o (teikkâ motomin á): <em type="italic">pu’škoi </em>, <em type="italic">ohoi </em>, <em type="italic">kisái </em>, <em type="italic">kukái </em>.  </p>
    <p>Oro kuittâg lemin, et sárnumist táválub lii kevttiđ uánihis vookaal meiddei tagarijn saanijn, main noormâ mield kolgâččij leđe kukke: <em type="italic">ka’ndâi </em>, <em type="italic">kie’đâi </em>, <em type="italic">kuo’sâi </em>, <em type="italic">ti’vrij </em>, <em type="italic">áhui </em>, <em type="italic">pálui </em>, <em type="italic">kiäl’hái </em>, <em type="italic">ká’rtái </em>. Kielâjuávus páhudij-uv, ete uánihis vookaal lii táválâš variant kuhes vokalân já oro lemin puárásub eenikielâlij sárnumist joba táválub. Tot tuhhiittuvvoo siämmáánáál ko kuhes vookaal-uv.  </p>
    <p type="title">Luvâttâllâm: lii vâi láá?</p>
    <p>Jis luvâttâl oovtâ häävild já vuossâmuš luvâttâllâmnáál tiŋgâ lii oovtâlovvoost, te lii lii hiäivulâš. Jis ubâ luvâttâllâm ana ohtân ubâlâšvuottân, talle láá. Luvâttâldijn láá ij lah puástud, mut ana sistees taggaar jurduu et sárnost (já máhđulávt kuldâleijest) lii jo oovdeb tiätu luvâttâllâm čuosâttuvâin já sun (suoi) ana taid olesvuottân. Ovdâmerkkâ:</p>
    <p><span type="quote">“Visteest láá  stovli, pevdi já lamppu.”</span> (täst viäsukáálvuh láá ohtân olesvuottân)</p>
    <p>vs.</p>
    <p><span type="quote">“Visteest lii  stovli, pevdi já lamppu.”</span> (luvâttâllâm, ohtâ häävild)</p>
    <p>Ceelhâopâlávt puáhtá-uv jurdâččiđ nuuvt, et luvâttâldijn celkkust láá maŋgâ subjekt já verbâ koŋruist tain vuossâmuin. Jis kuittâg ubâ luvâttâllâm kalga anneeđ ohtân subjektin, te verbâ ferttee leđe maaŋgâlovvoost. Duaal <em type="italic">lává </em>ij lah luvâttâlmijn kiävtust jis lii koččâmuš eksistentialcelkkuin.  </p>
    <p type="title">Eres ääših</p>
    <p type="title">Lájádâsâi já eres almos tuáimei nomâttâsâi rähtim</p>
    <p>Suomâ Aalmuglâšarkkâduv ovdiipele sáárgus</p>
    <p>Kielâjuávus kieđâvušâi ei. <em type="italic">Kansallisarkisto </em>já <em type="italic">Feministinen puolue </em>noomâid sämikielân. Kuohtui puotâ ferttejii váhá smiettâđ, maid sämikielâlijn noomáin halijdeh muštâliđ já kiäs.  </p>
    <p><em type="italic">Kansallisarkisto </em>šoodâi-uv sämikielân <em type="italic">Suomâ Aalmuglâšarkkâdâh </em>. Kielâjuávus lii ton mielâst, ete iävtuttum Staatâ- tâi Riijkâarkkâdâh iä kuvvii lájádâs tooimâ Suomâst, já lasseen lii pyeri miäruštâllâđ mon riijkâst arkkâdâh tuáimá amas toh siähániđ koskânis.  </p>
    <p><em type="italic">Feministinen puolue </em>vist lohtui stuárráb koččâmušân sämikielâ sänirähtimvuáháduvâst. Nettidigisäänih tuubdâi sääni <em type="italic">feminist </em>adai suomâkielân ‘feministi’. Tasthân puávtáččij leđe älkkee suorgiittiđ adjektiv, peic sämikielâst láá kyehti muulsâiävtu: <em type="italic">-lâš </em>já <em type="italic">-sâš </em>. Tai suárgásij merhâšumeiäruttâsah láá savâstittám kielâčeepijd jo ovdil, mutâ čielgâ miinstâr toi šlajâttâlmân ij lah val kavnum. Kuittâg <em type="italic">-sâš </em>-suárgusijn kolgâččij smiettâđ ain tárkká ete toh iä siähhán deminutivhaamijn, ige taarbâš smiettâđ ete lii-uv <em type="italic">feministsâš </em>kiinii uccâ siemin feministááhuid vâi ij. Sääni suorgiittem ooleest kielâjuáhus jesânijn pottii še iävtuttâsah suorgiittemčuolmâ karvemân, om. <em type="italic">Feminismpiäládâh </em>. Tot še merkkui, ete eres piäláduvâi já pooliitlij ideologiai noomâid láá enâmustáá ráhtám sämikielân <em type="italic">-lâš </em>-suárgásijn: <em type="italic">kommunistlâš </em>, <em type="italic">sosialistlâš </em>, <em type="italic">raasistlâš </em>.  </p>
    <p>Loopâst kielâjuávus meridij <em type="italic">Feministlâš piäládâh </em>-noomâ já merkkij, ete <em type="italic">-lâš </em>já <em type="italic">-sâš </em>-suárgásij iäruttâsâid kolgâččij tutkâđ.  </p>
    <p type="title">Aktivlâš aageent vâi passivlâš puncce?</p>
    <p>Kielâpargest koijâdui, ete maht kolgâččij ettâđ ‘itse solmeiltu silkki’ – tuáimá-uv <em type="italic">jiešriessum silkke </em>?  Talle ko iätá ete ‘taat silkke lii jieš riessum’, te oroččij sopâmin. Mutâ jis tot lii kiännii tiätu ulmuu pargo puáđus, te puáhtá kevttiđ nk. aageentráhtus:  </p>
    <p>Passiv: <em type="italic">Silkke lii jieš riessum. </em> Aageent: <em type="italic">Taat silkke lii muu jieččân riessâm  . </em> </p>
    <p>P: <em type="italic">Kirje lii jieš čallum. </em>A: <em type="italic">Kirje lii tuu jieijâd čäällim  . </em> </p>
    <p>P: <em type="italic">Luoddâ lii jieš rahtum. </em> A: <em type="italic">Tot lii táluiššeed jieijâs rähtim  luoddâ. </em> </p>
    <p>Passivrááhtus lii anarâškielân váhá oomâs ige ain suujâ nuuvt pyereest kevttimkielâ mield, já maŋgii tom puáhtá pyereest karveđ. Taan ohtâvuođâst muulsâiähtun puáhtá leđe aageentrááhtus: <em type="italic">muu rähtim piäju </em>, <em type="italic">tuu čäällim reivâ </em>, <em type="italic">eeni mälistem purrâmuš </em>.  </p>
    <p>Eres kielâkoččâmušah še lijjii valjeest, já taid puáhtá luuhâđ kielâjuáhus čuákkim pevdikirjeest: Luođii PDF &gt;&gt;</p>
    <p type="title">Share this:</p>
    <list>
      <p type="listitem">Click to share on Twitter (Opens in new window)</p>
      <p type="listitem">Click to share on Facebook (Opens in new window)</p>
      <p type="listitem">Click to share on Google+ (Opens in new window)</p>
    </list>
    <p type="title">Related</p>
    <p>Posted in</p>
    <p>Siähálâs ääših</p>
  </body>
</document>
