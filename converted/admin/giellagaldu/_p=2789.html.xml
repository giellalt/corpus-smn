<document xml:lang="smn" id="no_id"><header><title>Kielâ kukáh: Pennui noomah | Sámi Giellagáldu</title><genre code="admin"/><author><person firstname="Neeta" lastname="Jääskö" sex="f" born="" nationality=""/></author><year>2017</year><wordcount>335</wordcount><conversion_status type="standard"/><availability><license type="standard"/></availability><origFileName>http://www.giella.org/?p=2789</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>↓ Skip to Main Content</p>
<p type="title">Kielâ kukáh: Pennui noomah</p>
<p>Posted on</p>
<p>by</p>
<p>Neeta Jääskö</p>
<p>Anarâškielâst láá jieijâs ärbivuáváliih penuvnoomah tegu maaŋgâin eres-uv kielâin, ovdâmerkkân suomâkielâst já orjâlâškielâst. Taid ij tääiđi leđe val kihheen puoh čuággám oovtâ sajan, mutâ toh láá ain uáli táváliih já kiävtust. Om. Anarâškielâ ravvuuh -kirjeest láá motomeh penuvnoomah: <em type="italic">Čappi </em>, <em type="italic">Čiergis </em>, <em type="italic">Ketki </em>, <em type="italic">Kuovgi </em>, <em type="italic">Penne </em>, <em type="italic">Ranni </em>, <em type="italic">Šuuvun </em>, <em type="italic">Täsni </em>, <em type="italic">Tiigâl </em>, <em type="italic">Tiälkku </em>, <em type="italic">Tuálppi </em>, <em type="italic">Vahtâ </em>. Eres käldein kávnojii meiddei <em type="italic">Polfe </em>já <em type="italic">Šluŋkki </em>. </p>
<p>Bolfi (<span type="quote">“Polfe”</span>). Kove: Bigga-Helena Magga</p>
<p>Táválumosávt nommâ valdâl mahtnii pennuu olgohäämi, mutâ meiddei lattim teikkâ luándu. Tagareh noomah tegu Čappi, Šluŋkki, Kuovgi já Ranni kovvejeh pennuu njuolgist olgohäämi peeleest: Čappi lii čappâd, Šluuŋkist láá šluŋkkepeeljih, Kuovgi lii kuovgâd, Ranni lii räänis. Täsni-nommâsii pennust lii täsni káálust já Tiälkku-nommâsâš peenuv lii tielkkuu. Čiergis lii taggaar, mast lii čiäppát pirrâ kuovgis čiergis. Tuálppi lii Itkonen mield tevkisruškâd. Tiigâlist láá kuovgis tiälhuh čoolmij paajaabeln.</p>
<p>Polfe-noomân ij kavnuu njuolgist anarâškielâst maadâ, mutâ tot táiđá leđe suhâlâš orjâlâškielâ <em type="italic">Bolfi </em>-noomân. Ellee, mon soovsâ lii vuohâd, lii orjâlâškielân <em type="italic">bolffas </em>, já tast puátá pennui-uv nommâ: om. <em type="italic">Milli já Polfe </em>. Itkonen tobdá meiddei <em type="italic">Lutur </em>-noomâ mii adeluvvoo kuhessoovsâgis pennui. </p>
<p>Penne oro lemin peenuv-säänist rahtum jiellâhnommâ. Vahtâ lii taggaar mii vähtee. Šuuvun lii Itkonen mield virkkuus peenuv. Ketki-noomâ aalgâst ij taan čallust kannat arvâliđ maiden.</p>
<p>Sämikielân láá ittáám meiddei uđđâ penuvnoomah, tegu <em type="italic">Jieŋâ </em>, <em type="italic">Naver </em>já <em type="italic">Aarni </em>, moh iä aldagin ain valdâl pennuu häämi teikkâ luándu mahten. Toid lahtojeh eenâb-uv abstraktliih tâi runoliih kielâkoveh, já tain puávtáččij te čäälliđ jieijâs čalluu. </p>
<p>Jis máátáh tavesämikielâ, luuvâ aainâs meiddei tavesämikielâ pargee Bigga-Helena Magga čäällim čalluu sii ärbivuáválii penuvnoomâin: Mii vielpái namman?</p>
<p><em type="italic">Käldeeh: </em></p>
<list><p type="listitem"><em type="italic">Morottaja, Matti: Anarâškielâ ravvuuh, s. 97 </em></p>
<p type="listitem"><em type="italic">Matti Morottaja, Marja-Liisa Olthuis ( Facebook-savâstâllâm ) </em></p>
<p type="listitem"><em type="italic">Itkonen, T.I.: Suomen lappalaiset vuoteen 1945, 2. uási, s. 181-182. </em></p>
</list><p type="title">Share this:</p>
<list><p type="listitem">Click to share on Twitter (Opens in new window)</p>
<p type="listitem">Click to share on Facebook (Opens in new window)</p>
<p type="listitem">Click to share on Google+ (Opens in new window)</p>
</list><p type="title">Related</p>
<p>Posted in</p>
<p>Kielâ kukáh</p>
</body></document>
