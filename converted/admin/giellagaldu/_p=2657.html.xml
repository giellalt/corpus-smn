<document xml:lang="smn" id="no_id">
  <header>
    <title>PYERI! ŠIEV MIÄRÁDÂS! | Sámi Giellagáldu</title>
    <genre code="admin"/>
    <author>
      <person firstname="Neeta" lastname="Jääskö" sex="unknown" born="" nationality=""/>
    </author>
    <year>2016</year>
    <wordcount>321</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://www.giella.org/?p=2657</origFileName>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>↓ Skip to Main Content</p>
    <p type="title">PYERI! ŠIEV MIÄRÁDÂS!</p>
    <p>Posted on</p>
    <p>by</p>
    <p>Neeta Jääskö</p>
    <p>Sääni <em type="italic">pyeri </em>merhâšume lii tienávt almolâš, et masa mii peri puáhtá leđe pyeri peic taggaar mii lii hyeni. Ulmuuh láá pyereh adai sahâvuáru-uv puáhtá algâttiđ sanijguin “ <em type="italic">Pyereh kuldâleijeeh </em>”, ige tast lah mihheen lasemerhâšuumijd ko tuše tot, et sárnoo sárnuttâl kuldâleijeid muččâdávt. <em type="italic">Pyeri </em>lii meid rammumsääni, ko haalijd rammuđ maidnii ovttáin saanijn, <em type="italic">Pyeri! </em>Saanijn <em type="italic">pyeri </em>puáhtá viärdádâllâđ, komparaatio mana návt: <em type="italic">pyeri – pyereeb – pyeremus </em>. Sääni <em type="italic">pyeri </em>meid sojá sierâ sujâttemhaamijn. Pyeri -sääni sujâttemparadigma &gt;&gt; </p>
    <p>Sääni <em type="italic">šiev </em>merhâšume oro lemin eenâb räijejum, tast lii meid merhâšume <span type="quote">“šievtásásâš”</span>. Lasemerhâšume tet <em type="italic">šiev </em>-sääni kevttim motomijn ohtâvuođâin ij sääti leđe ain vuovâs. Jis aalgât sahâvuáru sanijguin “ <em type="italic">Šiev kuldâleijeeh  </em>”, te tast šadda tobdo, et kuldâleijein láá eromâš pyereh peeljih moiguin kuldâliđ teikkâ sij láá eromâš čeepih iberdiđ tom, maid sárnoo iätá. Tast, mii lii šievtásásâš, lii mottoomlágán kevttimárvu. Ulmust ij táválávt lah kevttimárvu. Jis iätá “ <em type="italic">šiev máttáátteijee </em>”, te lii árvuštâlmin máttáátteijee áámmáttááiđu adai maainâstmin tast, et lii-uv sun čeppi vâi čyerbi pargostis. Pennust puáhtá ettâđ, et tot lii <em type="italic">šiev peenuv </em>, ko tot uumâst kuosijd adai almoot, et kiinii lii puátimin. Ergi puáhtá leđe <em type="italic">šiev vuájáán </em>. <em type="italic">Šiev mááccuh </em>lii taggaar mii lii vuovâs kevttei. <em type="italic">Šiev </em>-saanijn-uv puáhtá rammuđ, mut sääni iä laavii ettâđ ohtuu <em type="italic">Šiev  ! </em>Lii táválub, et tom čuávu sääni, mii almoot tom, maid lii rammuumin om. <em type="italic">Šiev kappeer! </em>Šiev-sääni ij suujâ sajehaamijn ige lovvoost, ige toin pyevti viärdádâllâđ. </p>
    <p>Šiev -sääni kevttimist láá kuittâg kuávlukielâ iäruh. Eromâšávt Njellim kuávlust šiev -sääni kiävttoo eresnáál ko tavveen já viestârist. Njellim kuávlu anarâškielâst láá vaikuttâsah nuorttâlâškielâst. Nuorttâlâškielâ vaastâ anarâškielâ <em type="italic">pyeri </em>sáánán lii <em type="italic">šiõǥǥ. </em></p>
    <p>Käldee:</p>
    <p>13.12.2016 Säämi Kielâkäldee (Sámi Giellagáldu) anarâškielâ kielâjuáhus čuákkim</p>
    <p type="title">Share this:</p>
    <list>
      <p type="listitem">Click to share on Twitter (Opens in new window)</p>
      <p type="listitem">Click to share on Facebook (Opens in new window)</p>
      <p type="listitem">Click to share on Google+ (Opens in new window)</p>
    </list>
    <p type="title">Related</p>
    <p>Posted in</p>
    <p>Kielâ kukáh</p>
  </body>
</document>
