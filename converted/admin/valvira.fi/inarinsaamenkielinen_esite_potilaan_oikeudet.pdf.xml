<document xml:lang="smn" id="no_id"><header><title>Pyeccee vuoigâdvuođah</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2016</year><publChannel><publication><publisher>Valvira</publisher></publication></publChannel><wordcount>1332</wordcount><conversion_status type="standard"/><availability><license type="standard"/></availability><multilingual/><origFileName>https://www.valvira.fi/documents/14444/784076/Inarinsaamenkielinen+esite+potilaan+oikeudet.pdf/c876605e-59ea-b733-9f41-eff16176dd33?t=1600178565601</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Pyecceevuoigâdvuođah</p>
<p xml:lang="ron">Valvira.fi @ValviraViestii</p>
<p>Pyeccee vuoigâdvuođah</p>
<p>PYECCEST LII VUOIGÂDVUOTÂ finniđ šiev tiervâsvuođâ- já pyecceetipšo. Pyeccee olmoošáárvu, vuáđu-uáinu já intimiteet kalga kunnijâttiđ. Tiervâsvuođâpalvâlusâid kalga adeliđ oovtviärdásávt nuuvt, et ulmuuh iä asâttuu tuhhiittettee vuáđustâsttáá sierâ sajattâhân ovdâmerkkân ave, tiervâsvuođâtile, vádulâšvuođâ tâi aassâmsaje vuáđuld.</p>
<p xml:lang="deu">KUÁVDÁŠLIIH SAJEH</p>
<p>Pyeccee kalga tipšođ ohtsâšibárdâssáin suin. Tuáhtár kalga muštâliđ pyeccei suu puácuvuođâst, tipšomuulsâiävtuin já toi máhđulijn hemâdâsvaikuttâsâin nuuvt, et pyeccee ibbeerd, mast lii saahâ. Pyeccei kalga almottiđ ääigi, kuás sun piäsá tiipšon. Jis äigi nubástuvá, te nubástus suujâ já uđđâ ääigi kalga almottiđ pyeccei ájáttâlhánnáá. Pyeccee puáhtá tiätu raajij ooleest valjiđ tipšosaajees. Pyeccest lii vuoigâdvuotâ uáiniđ jieijâs pyecceetiäđuid. Kieldimvuáđustâssân puáhtá leđe, et tiäđui luhâmist puávtáččij šoddâđ tuođâlâš vaarâ pyeccee tiervâsvuotân tâi tiipšon tâi kiännii eres ulmuu vuoigâdvuođáid. Pyecceetiäđuh láá syeligâsah ulguupiäláláid. Váldunjuolgâduslávt tiäđuid ij uážu adeliđ omâháidgin pyeccee mietâmâšttáá. Tiipšon tutâmettum puáhtá savâstâllâđ suu tipšoo áámmátulmuin, toohâđ muštottâs tipšosaje tiervâsvuođâhuolâttâsâst västideijee hoovdân tâi kuoddâlem kuávluhaldâttâhvirgádâhân tâi Sosiaal- já tiervâsvuođâsyergi lope- já kocceemvirgádâhân (Valvira). Tiervâsvuođâhuolâttâs toimâohtâduvâin kalga leđe pyecceeäššialmai, kiän stivrim tâi ravvuid puáhtá pyeccee pivdeđ, jis sun lii tutâmettum jieijâs tiipšon tâi kohtâlmân. Pyecceevahâgist puáhtá uuccâđ sajanmáávsu Pyecceetáhádâskuávdáást.1</p>
<p xml:lang="fin">Inarinsaame</p>
<p>Huápulâš já huáputtes tipšo</p>
<p>PYECCEST LII VUOIGÂDVUOTÂ peessâđ huápulâš tiipšon jotelávt, táárbu mield kocceempyeccen. Huáputtes tiipšon láá asâttum enâmusrääjih. Pyecceiviäsun tâi tiervâsvuođâkuávdáá spesiaalpyecceetiipšon peessâm váátá tuáhtár tâi pänituáhtár vuolgâttâspááppár.</p>
<p xml:lang="vep">VUÁĐUTIERVÂSVUOĐÂHUOLÂTTÂS ENÂMUSRÄÄJIH</p>
<p>Argâpeeivij virgeääigi kalga tiervâsvuođâkuávdážân finniđ puhelinohtâvuođâ tállán.</p>
<p>Tipšo táárbu kalga árvuštâllâđ majemustáá kuálmád peeivi ohtâvuođâväldimist, jis ton ij lah puáhtám árvuštâllâđ tállán puhelimest. Tipšo táárbu puáhtá árvuštâllâđ eres-uv tiervâsvuođâhuolâttâs áámmátolmooš ko tuáhtár. Tipšo kalga orniđ vääivi vááttám ääigist já majemustáá kuulmâ mánuppaajeest tipšo táárbu árvuštâlmist. Njäälmi tiervâsvuođâhuolâttâsân kalga peessâđ kuulmâ mánuppaajeest, mut vuáđustâllum suujâ keežild puáhtá tipšo maŋediđ enâmustáá kuuđâ mánuppajan.</p>
<p xml:lang="est">SPESIAALPYECCEETIPŠO ENÂMUSRÄÄJIH</p>
<p>Tipšo táárbu árvuštâllâm kalga algâttiđ kuulmâ ohhoost vuolgâttâspááppár puátimist. Tipšo tárbu árvuštâlloo jo-uv vuolgâttâspááppár vuáđuld tâi lasetutkâmušâin. Árvuštâlmist máhđulávt tárbulijd lasetutkâmušâid tâi spesiaaltuáhtár árvuštâllâm kalga toohâđ kuulmâ mánuppaajeest vuolgâttâspááppár puátimist.</p>
<p>Tárbulâžžân árvuštâllum tipšo kalga algâttiđ vääivi vááttám ääigist já majemustáá kuuđâ mánuppaajeest tipšo táárbu paahudmist.</p>
<p>Párnái já nuorâi mielâtiervâsvuođâpalvâlusâin kalga tipšo táárbu árvuštâllâđ kuuđâ ohhoost vuolgâttâspááppár puátimist. Vuálá 23-ihásiih mielâ tiervâsvuođâčuolmâin killájeijeeh kalgeh peessâđ tiipšon majemustáá kuulmâ mánuppaajeest tipšotáárbu paahudmist.2</p>
<p>Pyeccee puáhtá valjiđ, mon jieijâs kieldâ tiervâsvuođâsajattuvâst sun haalijd finniđ tipšo. Sun puáhtá meid haalijddijn valjiđ tipšosajan eres ko jieijâs kieldâ tiervâsvuođâkuávdáá. Pyeccee almoot ääšist kirjálávt jieijâs kieldâ já väljejum kieldâ tiervâsvuođâkuávdážân. Tiipšon piäsá väljejum tiervâsvuođâkuávdážân tâi väljejum tiervâsvuođâsajattâhân majemustáá kuulmâ ohhoost almottâsâst. Valjiđ puáhtá siämmáá-áigásávt tuše oovtâ tiervâsvuođâkuávdáá teikâ oovtâ tiervâsvuođâsajattuv. Valjim ij pyevti kuoskâđ škovlâ- teikâ uáppeetiervâsvuođâhuolâttâsân ijge kuhesáigásii lájádâstiipšon. Uđđâ valjim puáhtá toohâđ tolemustáá ive keččin.</p>
<p xml:lang="vep">TIPŠOSAJE VALJIM HUÁPUTTES TIPŠOOST</p>
<p>Tiervâsvuođâhuolâttâslaavâ mield puáhtá pyeccee jieš valjiđ tipšosaajees tiätu raijiittâsâiguin.</p>
<p>Jis olmooš orostâl njuolgâduslávt tâi kuhebijd aaigijd päikkikieldâs ulguubeln, lii sust vuoigâdvuotâ uážžuđ jieijâs kieldâst rahtum tipšovuávám miäldásii tipšo meid orostâllâmpäikkikoddees tiervâsvuođâkuávdáást nuuvt, ete tipšoost västideijee tiervâsvuođâkuávdáš ij muttuu.</p>
<p>Oovtâstpargoost vuolgâtteijee tuáhtáráin, puáhtá spesiaalpyecceetipšo adeleijee almos pyecceiviäsu valjiđ.3</p>
<p>Pyecceeäššikirjeh já tiäđui luovâttem</p>
<p>PYECCEEÄŠŠIKIRJIJD kalga merkkiđ puoh pyeccee taavdâmiäruštâllâm já tipšo tááhust tárbulijd tiäđuid sehe tipšomiärádâsâid. Meid savâstâlmijn, moh pyeccein tâi suu omâháiguin láá toollum, taheh merkkiimijd.</p>
<p>Pyeccest lii vuoigâdvuotâ luuhâđ jieijâs pyecceeäššikiirjijd já peessâđ njuolgiđ feeilâid, moh tain máhđulávt láá. Tuáhtár puáhtá kieldiđ pyeccee vuoigâdvuođâ finniđ tiätu pyecceetiäđuid, jis sust lii vuáđustâllum suijâ epidiđ, et tiäđui luuhâm puávtáččij tovâttiđ tuođâlii vaarâ pyeccee tiervâsvuotân tâi tiipšon tâi kiännii eres vuoigâdvuođáid. Pyeccee puáhtá pivdeđ suu pyecceeäššikiirjijn orroo feeilâ tivvom. Tiäđuid já árvuštâlmijd, moh kirjimääigi annojeh tuottân, ij kuittâg uážžu mutteđ. Pyecceeäššikiirjijd kalga toollâđ syeligâsâst, ijge tain uážu adeliđ ulguupiäláláid, omâháidgin, tiäđuid pyeccee kirjálii lovettáá. Tast spiekâsteh laavâst sierâ asâttum tiätu tilálâšvuođah.</p>
<p>Tipšosaajeest ij lah vuoigâdvuotâ luuhâđ pyecceeäššikiirjijd iärásijn ko pyeccee tiipšon teikâ toos lohtâseijee pargoid uásálistein. Tiervâsvuođâhuolâttâs kocceemvirgeomâháin lii vuoigâdvuotâ uážžuđ pyecceeäššikiirjijd kiävttusis ovdâmerkkân kuoddâlem čielgim várás.4</p>
<p>Ohtsâšibárdâs já jiešmeridemvuoigâdvuotâ</p>
<p>TIPŠOČUÁVDUSIJD KALGA TOOHÂĐ OHTSÂŠIBÁRDÂSSÁIN pyeccein. Tot váátá, et tuáhtár addel pyeccei iberdettee vuovvijn tiäđu suu puácuvuođâst, tipšomuulsâiävtuin, tipšo vaikuttâsâin já tiipšon lohtâseijee riiskâin.</p>
<p>Jis pyeccee piettâl monnii tipšoost tâi tipšotooimâst, te talle viggoo sooppâđ monnii eres talhâstieđâlávt agâstâllum tipšovyevist, moos pyeccee miätá. Pyeccest ij lah vuoigâdvuotâ uážžuđ maid peri jieijâs halijdem tipšo. Pyeccest lii vuoigâdvuotâ piettâliđ tipšoost ollásávt, veikkâ tot puávtáččij-uv jođettiđ suu ruáppánmân.</p>
<p>Jis pyeccee ij tiervâsvuođâtiilees keežild standii meridiđ tipšostis, viggá tuáhtár ovdil tehálii tipšomiärádâs toohâm čielgiđ pyeccee táátu savâstâlmáin suu lavâlii ovdâsteijein, aldaomâháin tâi suu eres aldasáin. Jis aldasiih láá sierâmielâliih tipšoost, taha tuáhtár tipšomiärádâsâs tađe mield, mon uáiná lemin pyeccei pyeremussân. Jis pyeccee lii toohâm tipšotáátu, te tom kalga nuávdittiđ, veikkâ omâhááh liččii sierâ mielâ. Tuáhtár savâstâl kuittâg omâháiguin pyeccee tiileest já tipšoost, jis pyeccee ij lah tom kiäldám.</p>
<p>Jis vyeliahasâš pyeccee avvees já ovdánemtääsis vuáđuld ständee meridiđ tipšostis, te suu kalga tipšođ ohtsâšibárdâssáin suin. Tággáár tiileest tuáhtár ij uážu muštâliđ pyecceetiäđuid huolâtteijeid tâi pyeccee eres lavâlii ovdâsteijei, jis pyeccee kiäldá tom. Pyeccee ovdánemtääsi árvuštâl tiervâsvuođâhuolâttâs ámmátolmooš. Jis vyeliahasâš ij standii meridiđ tipšostis, kalga suu tipšođ ohtsâšibárdâssáin huolâtteijein. Huolâtteijee ij pyevti kieldiđ vyeliahasii tipšo, maid sun velttidhánnáá taarbâš.</p>
<p>Huápulijn tábáhtusâin, ovdâmerkkân luhottesvuođâin, riämá tuáhtár toimáid pyeccee jiegâ piäluštmân, veikkâ pyeccee táátu tâi omâhái mietâmâš ij puávtáččii čielgiđ. Pyeccei ij kuittâg uážu adeliđ taggaar tipšo, mii vuástálist suu toohâm tipšotáátu. Talle iähtun lii, ete tipšotáátust lii kevttimnáál lyetittettee tiätu. 5</p>
<p>Tipšo eellim loopâmuddoost</p>
<p>KO PYECCEE PUÁCUVUOTÂN ij lah innig pyeredeijee tipšo, te sunjin adeluvvoo šiev vuáđutipšo já suu tavdâmeerhah kepiduvvojeh puohâi máhđulij vuovijguin. Uđđâ tutkâmušah iä táválávt innig tohhuu, já pyeccee uážžu taggaar tipšo, et suu loppâeellim kvaliteet ličij nuuvt pyeri ko máhđulâš.</p>
<p>Tuáhtár puáhtá toohâđ puárránmettum pyeccee, eellim loppâmuddoos ellee ulmuu tipšoost miärádâs, et pyeccee ij iällááttuu, jis suu váimu ooroost já vuoiŋâm jaskood (nuuvt kočodum DNR-miärádâs, eŋgâlâskielân Do Not Resuscitate-miärádâs). DNR-miärádâs ulmen lii velttiđ lasseetmist pyeccee killáámušâid iällááttem- tâi eres piähtutipšotoimâiguin tiileest, mast taah tooimah iä innig juáđhi pyeccee eellim váádduhis vuáđupuácuvuođâi keežild, já tain lii pyeccei eenâb háittu ko hiätu.</p>
<p>Miärádâs viggoo toohâđ muuneeld, já miärádâs toohâm tuáhtár merkkee tom pyecceeäššikirjijd. Miärádâsâst kalga savâstâllâđ pyeccein, jis tot lii suu tiervâsvuođâtile tááhust máhđulâš, já mielâstis meid omâháiguin, jis pyeccee ij tom kieldi. Jis pyeccee tiervâsvuođâtile ij addel máhđulâšvuođâ savâstâlmân, te ääšist savâstâlloo omâháiguin. Savâstâlmijn tahhoo merkkim pyecceeäššikirjijd. Lopâlávt tuáhtár meerrid pyeccee talhâstieđâlâš tipšoost tađe mield, mon uáiná lemin pyeremus pyeccei.6</p>
<p>Tutâmettumvuotâ tiipšon tâi kohtâlmân</p>
<p>TUÁHTÁRIJ JÁ TIPŠOPARGOJUÁVHU KENIGÂSVUOTÂ lii västidiđ pyeccee já suu mietâmâššáin meid omâhái koččâmâššáid já čielgiđ aašijd nuuvt, et koijâdeijee ibbeerd vástádâs. Čuolmah iästojeh pyeremusávt koijâdmáin já savâstâlmáin.</p>
<p>Jis pyeccee tâi omâhâš kuittâg vuáttá, et tipšo tâi kohtâlem lii lamaš hyeni tâi epiääšimiäldásâš, tâi tiipšon ij lah peessâm meriääigist, láá pyeccee kevttimnáálá čuávvooh laavâst miäruštâllum vyevih:</p>
<p>Kirjálâš muštottâs tipšosajan</p>
<p>Tipšosajan tohhum muštottâs lii távjá – tipšoo áámmátulmuiguin savâstâllâm maŋa – jotelumos vyehi uážžuđ čielgiittâs tipšoost vuottum puástuvuođâin. Muštottâs tahhoo tipšosaje tiervâsvuođâhuolâttâsâst västideijee hoovdân. Tipšosoojijn láá maŋgii valmâš luámáttuvah muštottâs várás, mut muštottâs puáhtá toohâđ meid rijjâhámásávt.</p>
<p>Hovdâ kalga čielgiđ ääši vuálážijdiskuin já adeliđ muštottâs tahhei kirjálâš čielgiittâs kuáhtulâš ääigist. Vástádâsâst kalga čielgâđ, moid toimáid muštottâs máhđulávt joođeet. 7</p>
<p>Jis muštottâsân finnejum vástádâs ij lah tohálâš, puáhtá ääšist toohâđ kuoddâlem kuávluhaldâttâhvirgádâhân tâi Valviran. Pyecceeäššialmai iššeed táárbu mield muštottâs tâi kuoddâlem tohâmist.</p>
<p>Kuoddâlem kuávluhaldâttâhvirgádâhân tâi Valviran</p>
<p>Kuoddâlem puáhtá toohâđ, veikkâ ij liččii toohâmgin muštottâs tipšosajan. Kuoddâlem tahhoo Valviran talle, jis lii eeppidmist, et lii tábáhtum tipšofeilâ, mon puáđusin pyeccee lii jáámmám tâi tuođâlávt já pisovávt ruásmuttum. Eres tábáhtusâin kuoddâlem tahhoo kuávluhaldâttâhvirgádâhân.</p>
<p>Kuávluhaldâttâhvirgádâh já Valvira pyehtiv sirdeđ kuoddâlem ton tipšosajan, kost koččâmušâst leijee tipšo lii tábáhtum, vâi selvâtteh kirjálâš muštottâssân. Ääši kieđâvuššâm muštottâssân lii vuosâsajasâš lattim, ko selvâttuvvoo tutâmettumvuotâ. Kocceemvirgeomâhááh iä eromâš sujâttáá tuuđhâ kuoddâlem, mii lii tohhum kyevti ive puárásub ääšist.</p>
<p>Kuoddâlem vievâst ij pyevti rievdâdiđ tuáhtár toohâm tipšomiärádâs, ijge ton vievâst uážu sajanmáávsu máhđulii tipšofeeilâst.</p>
<p>Pyeccee- já talhâsvaahâg sajanmäksim</p>
<p>Pyecceevahâgist puáhtá uuccâđ sajanmáávsu Pyecceetáhádâskuávdáást. Puohâin tiervâsvuođâ- já pyecceetipšo ohtâvuođâst tábáhtum epimávsulâš čuávumâšâin ij finnii sajanmáávsu, pic tuše tain olmoošvahâgijn, moh tevdih pyecceevaahâglaavâ miäldásijd iävtuid.</p>
<p>Talkkâs tovâttem kivkked tábáhtuvvee hemâdâsvaikuttâsâin puáhtá uuccâđ sajanmáávsu Suomâ Koskânâs Talhâsvaahâgtáhádâsfinnoduvâst (Suomen Keskinäinen Lääkevahinkovakuutusyhtiö).8</p>
<p>Lasetiätu pyeccee vuoigâdvuođâin</p>
<p>PYECCEE VUOIGÂDVUOĐÁID LOHTÂSEIJEE ÄÄŠIH LÁÁ ERES LASSEEN ČUÁVVOO LAAVÂIN</p>
<p>Suomâ vuáđulaahâ (731/1999)</p>
<p>Laahâ pyeccee sajattuvâst já vuoigâdvuođâin (785/1992)</p>
<p>Tiervâsvuođâhuolâttâslaahâ (1326/2010)</p>
<p>Mielâtiervâsvuođâlaahâ (1116/1990)</p>
<p>Pyecceevaahâglaahâ (585/1986)</p>
<p xml:lang="sms">KUODDÂLMEH TAHHOJEH KIRJÁLÁVT KUÁVLUHALDÂTTÂHVIRGÁDUV TÂI VALVIRA KIRJIMKONTTURÂNwww.avi.fi www.valvira.fi9</p>
<p xml:lang="fin">Valvira, PL 210, 00281 Helsinki vaihde 0295 209 111 kirjaamo(at)valvira.fi©Valvira 2016</p>
<p>Valvira Sosiaal- já tiervâsvuođâsyergi lope- já kocceemvirgádâh</p>
</body></document>
