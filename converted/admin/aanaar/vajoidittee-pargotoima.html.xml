<document xml:lang="smn" id="no_id"><header><title/><genre code="admin"/><author><unknown/></author><wordcount>513</wordcount><conversion_status type="standard"/><availability><license type="standard"/></availability><multilingual/><origFileName>http://www.inari.fi/se_fi/palvalusah/sosiaal-ja-tiervasvuodapalvalusah/sosiaalpargo/vajoidittee-pargotoima.html</origFileName><parallel_text xml:lang="fin" location="kuntouttava-tyotoiminta.html"/><parallel_text xml:lang="sme" location="veajuiduhtti-bargodoaibma.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Vajoidittee pargotoimâ - INARI.FI</p>
<list><p type="listitem" xml:lang="swe"><list><p type="listitem" xml:lang="swe"><list/></p>
</list></p>
<p type="listitem" xml:lang="swe"><list><p type="listitem" xml:lang="swe"><list/></p>
<p type="listitem" xml:lang="swe"><list/></p>
</list></p>
</list><p type="title">Vajoidittee pargotoimâ</p>
<p>Kiäs Kieldâ uárnee Pargotooimâst ráhtoo sopâmus Pargotooimâst finnee ekonomâlâš hiäđu Pargotooimâ pargoh já siskáldâs suáppoo ohtâgâslávt Pargotooimâst uážžu macâttâs já pargotuođâštus</p>
<p type="title">Kiäs</p>
<p>Vajoidittee pargotoimâ lii uáivildum kuhháá pargottáá lamaš ulmui, kote finnee pargottisvuođâ keežild áigápuátutorjuu já/tâi pargomarkkântorjuu.</p>
<p>Vajoidittee pargotooimâst suáppoo ain aktivistemvuáváámist. Aktivistemvuávám ráhtoo oovtâst äššigâššáin, sosiaalpargein já pargovyeimirävvejeijein. Vuáváámist nomâttuvvojeh ulmeh já vyevih, moi vievâst pyeremustáá ovdeduvvoo äššigâš paargon šoddâm, pyereduvvoo suu pargo- já toimânahcâ sehe almos eellimhaldâšem.</p>
<p type="title">Kieldâ uárnee</p>
<p>Vajoiditmân valdum ulmuu pargotooimâ orniimist västid ain kieldâ. Tom puáhtá olášutteđ</p>
<list><p type="listitem">kieldâ tâi kieldâovtâstume jieškote-uv toimâčuágástuvâin</p>
<p type="listitem">jieškote-uvlágán registeristum seervijn</p>
<p type="listitem" xml:lang="est">servikuudijn</p>
<p type="listitem">staatâ virgáduvâin já</p>
<p type="listitem">vuáđudâsâin</p>
</list><p type="title">Pargotooimâst ráhtoo sopâmuš</p>
<p>Vajoidittee pargotooimâst ráhtoo ain sopâmuš pargoadeleijee, kieldâ já äššigâš kooskâ. Sopâmušâst miäruštâlluvvoo pargotoimâsaje, pargotooimâ kukkodâh já suáppeeuásipelij ulmeh tooimân.</p>
<p>Vajoidittee pargotoimâ álgá 3 mp algâttemáigáduvváin. Vuávám tärkkilistoo já sopâmuš juátkoo äššigâš táárbui já uulmij mield. Pargotooimân puáhtá uásálisteđ oovtmano enâmustáá 11 mp já áigáduvah pyehtih leđe maaŋgah.</p>
<p>Pargoääigih, pargotooimâ ulmeh sehe tooimâ siskáldâs miäruštâlluvvoo väldimáin vuotân äššigâš olestilálâšvuotâ. Pargotooimân kuleh juávhust toimâm já táárbu mield sosiaal- já tiervâsvuođâpalvâlusah sehe ekonomia- já velgiravvim.</p>
<list><p type="listitem">Vajoidittee pargotoimâ pištá 3 - 24 manuppaijeed.</p>
<p type="listitem">Pargopeeivih láá sopâmuš mield 1 - 5 peeivi ohhoost.</p>
<p type="listitem">Pargopeeivi kukkodâh lii sopâmuš mield 4 - 8 tijmed peeivist.</p>
</list><p type="title">Pargotooimâst finnee ekonomâlâš hiäđu</p>
<p>Äššigâš finnee pargotooimâ ääigi oles pargomarkkântorjuu já lasseen viäruttis máávsu uásálistempeeivijn, mii máksoo jo-uv toimâruttân tâi alnetoollâmmáksun. Lasseen sun puáhtá finniđ vala páárnášluptiittâs vuálá 18-ihásijn párnáin.</p>
<p>Motomijn tábáhtusâin peiviruttâ sajanmaksâšuvá kieldâ mäksim áigápuáturoorjân , mii miärášuvá áigápuáturoorjânoormâi mield.</p>
<p>Äššigâžân šaddee tuođâliih mätkikoloh pääihi já pargosaje kooskâ sajanmáksojeh táárbu mield hiäđulumos molsâiävtu mield.</p>
<p type="title">Pargotooimâ pargoh já siskáldâs suáppoo ohtâgâslávt</p>
<p>Vajoiditmân valdum pargotooimâ pargoh suáppojeh äššigâš tááiđui, tuoivui, máhđulâšvuođâi já uulmij miäldásávt. Sopâmân uáslisteh äššigâš lasseen vajoiditmân valdum pargotooimâ stivrejeijee já pargoadeleijee ovdâsteijee. Vajoidittee pargotooimâst ráhtoo kirjálâš sopâmuš.</p>
<p>Pargotooimâ ulmen lii äššigâš olestilálâšvuođâ pyeredem ohtâgâslávt já kuuloold. Pargotoimâ puáhtá leđe eellimhaaldâšmân kullee tááiđui pyeredem kuhesáigásâš pargottisvuođâ maŋa tâi masa táválâš piäiválâš pargo.</p>
<p>Ohtâlistum ulmeh pyehtih leđe:</p>
<list><p type="listitem">fyysilâš pargovajo pyeredem</p>
<p type="listitem">sosiaallâš tááiđui ovdedem</p>
<p type="listitem">pargotiäđui já -tááiđui peividem</p>
<p type="listitem">piäiválâš pargoryytmân vuáđáduttem</p>
<p type="listitem">pargouuccâmtááiđui ovdedem</p>
</list><p>Pargotooimân kulá persovnlâš stivrim já toorjâ sehe almos palvâlusstivrim.</p>
<p>Pargoh láá távjá išedeijee pargoh pálkkááttum pargee stivrim- já kocceemvuálásâžžân. Pargoh pyehtih lohtâsiđ om. čuávvoo toimâsuorgijd tâi pargoid:</p>
<list><p type="listitem">pivtâshuolâttâs</p>
<p type="listitem" xml:lang="sme">čurgimpargo</p>
<p type="listitem">pirrâshoittámpargo</p>
<p type="listitem">kiddodâhhuolâttâs</p>
<p type="listitem">kirjerájutoimâ</p>
<p type="listitem">sosiaalsyergi išedeijee pargoh já</p>
<p type="listitem">toimâttâh- já arkkâdistempargoh</p>
</list><p>Uđđâ sajeh occojeh ubâ ääigi já áššigâšâi tuoivuuh viggojeh väldiđ vuotân. Vajoidittee Pargotooimân heiviittuvvoo pargotorvolâšvuođâlaahâ já kieldâ uárnee pargotooimâ ááigán täpitormetáhádâs. Vajoidittee pargotoimâ ij lah pargo- tâi virgekoskâvuotâ, et ton ääigi iä čoggâšuu pargokoskâvuođâ sulâsiih hiäđuh tegu iäláttâh tâi iheluámupeeivih. Tot ij meid šoddâd pargottisvuođâtorvo vaattâm pargoostorroomiävtu.</p>
<p type="title">Pargotooimâst finnee macâttâs já pargotuođâštus</p>
<p>Uásipelij ulmeh pargotooimân láá miäruštâllum ohtsii sopâmušâst pargotooimâ aalgâttijn. Pargotooimâst finnee macâttâs koskâ- já loppâárvuštâlmijn, moid uásálisteh äššigâš, pargoadeleijee ovdâsteijee, pargovyeimirävvejeijee sehe vajoiditmân valdum ulmuu pargotooimâ stivrejeijee.</p>
<list><p type="listitem">sopâmuš rähtim</p>
<p type="listitem">koskâárvuštâllâm- já loppâárvuštâllâm</p>
<p type="listitem">pargotuođâštus</p>
<p type="listitem">jotkâvuávám</p>
</list><p>Ohtsijn árvuštâllâmpalaverijn valmâštâlloo kuuloold äššigâš jotkâpäälgis pargoelimân, škovliimân tâi eres miellâsâš molsâiähtun. Vajoidittee pargotooimâst äššigâš finnee kirjálâš pargotuođâštus já kirjálâš macâttâs pargo- já toimâvajostis sehe jotkâvuávám jieijâs paargonšoddâmtilálâšvuođâs pyereedmân.</p>
<p>Jotkâvuáváámeh láá uási pargovyeimihaldâttâs faallâm palvâlusâid tegu; pargoeellimvalmim, pargokeččâlmeh, pargovyeimiškovliittâs, pälkkitoorjâpargo tâi tienâspargo ávus pargomarkkânijn.</p>
<p type="title">Liiŋkah</p>
<p>Pargovyeimitoimâttâh AIL</p>
<p xml:lang="nno">Print page</p>
<p xml:lang="eng">Share this page :</p>
</body></document>