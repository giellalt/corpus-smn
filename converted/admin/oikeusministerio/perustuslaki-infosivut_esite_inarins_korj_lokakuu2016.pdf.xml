<document xml:lang="smn" id="no_id"><header><title/><genre code="admin"/><author><unknown/></author><year>2016</year><wordcount>1221</wordcount><conversion_status type="standard"/><availability><license type="standard"/></availability><multilingual/><origFileName>http://www.oikeusministerio.fi/material/attachments/om/julkaisut/esitteitaoikeudellisistaasioista/wQpcptSan/Perustuslaki-infosivut_esite_inarins_KORJ_lokakuu2016.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Staatâväldi Suomâst kulá aalmugân</p>
<p><em type="bold">Mii vuáđulaahâ lii? </em></p>
<p>Vuáđulaahâ lii puoh lahâasâttem já almolii vääldi kevttim vuáđu. Vuáđulaavâst láá syemmilii aalmugvääldi tehálumoseh lattimvyevih, áárvuh já prinsiipeh.</p>
<p>Vuáđulaahâ meerrid ovtâskâs ulmuu já almolii vääldi koskâvuođâ vuáđđusijd. Tot ana sistees meid njuolgâdusâid almolii vääldi kevttim prinsiipijn, staatâ oornighäämist já alebij staatâorgaanij koskâvuođâin.</p>
<p>Vuáđulaahâ šoodâi vuáimán 1. njuhčâmáánu 2000. Ton vuáđđun láá nelji puáris vuáđulaavâ: haldâttâshäämi já staatâpeivioornig sehe kyehti ministerovdâsvástádâsân kyeskee vuáđulaavâ. Taid asâttii jiečânâsvuođâ algâiivij ääigi. Ovdâskodde lii muttám vuáđulaavâid iivij mield, mutâ staatânjuolgâdus váldujiešvyevih láá pissoom siämmáážin. Táálááuv vuáđulaavâ láá tärhistâm ton vuáimánšoddâm maŋa.</p>
<p>Vuáđulaavâst kiärdu puáris haldâttâshäämi válduprinsiip: staatâväldi Suomâst kulá aalmugân, mon oovdâst staatâpeivijd čokkânâm ovdâskodde. </p>
<p>Vuáđulaavâ mield staatâväldi kulá aalmugân. Aalmugvááldán kulá ovtâskâs ulmuu vuoigâdvuotâ vaikuttiđ ohtsij miärádâsâi tohâmân. Vuáđulaavâst láá torvejum ovtâskâs ulmuu vuáđuvuoigâdvuođah. </p>
<p>Vuáđulaahâ tiädut Suomâ poolitlii vuáháduv parlamentaarlijd jiešvuođâid já ovdâskode sajattuv alemus staatâorgaanin. Staatârääđi kalga navdâšiđ ovdâskode luáttámuš. Täsivääldi president taha miärádâsâs staatârääđi valmâštâlmist já čuávdusiävtuttâsâst. </p>
<p>Ovdâskodde väljee uáiviminister, mon president noomât. Eres ministerijd president noomât uáiviminister iävtuttâs miäldásávt. </p>
<p>Täsivääldi president joođeet Suomâ olgopolitiik oovtâstpargoost staatâraađijn. President toimâ meid olgopolitiikâst vuáđuduvá staatârääđi valmâštâlmân já mietivaikuttâsân. </p>
<p>Vuáđulaavâ mield Suomâ uásálist aalmugijkoskâsii oovtâstpaargon ráávhu já olmoošvuoigâdvuođâi turviimân. </p>
<p>Suomâ lii Euroop union jeessân.</p>
<p>Suomâ lii olesváldálâš täsiväldi 1 LOHO</p>
<p>Vuáđulaavâ aalgân láá čallum staatâoornig vuáđđuseh já alebij staatâorgaanij pargoi juáhu sehe vuoigâdvuođâstaatâ prinsiip: almolii vääldi kevttim kalga ain vuáđuduđ laahân.</p>
<p>Meridemväldi lii juohum ovdâskode, staatârääđi (haldâttâs) já täsivääldi president kooskâ.</p>
<p>Ovdâskodde aasât laavâid.</p>
<p>Staatârääđi valmâštâl lahâiävtuttâsâid já huolât ovdâskode miärádâsâi olášutmist.</p>
<p>Staatârääđi kalga navdâšiđ ovdâskode luáttámuš. President hoittáá sunjin asâttum pargoid, moh lohtâseh vuosâsajasávt olgopolitiikân.</p>
<p>Jiešráđáliih tuámustoovlih visásmiteh, ete laavah nuávdittuvvojeh.</p>
<p>Tuubdâ vuáđuvuoigâdvuođâidâd! 2 LOHO</p>
<p>Vuáđulaavâst láá torvejum ovtâskâs ulmuu vuáđuvuoigâdvuođâid: laahâ kalga leđe puohháid siämmáš, sääni lii rijjâ, puáhtá oskođ teikâ leđe oskohánnáá, puáhtá čokkâniđ lovettáá, puáhtá valjiđ aassâmsaajees já jotteeđ rijjâ.</p>
<p>Jyehi 18 ihheed tiävdám Suomâ aalmugjesânist lii vuoigâdvuotâ ovdâskodde-, president- já EU-vaaljâin sehe kieldâvaaljâin. EU- já kieldâvaaljâin jienâvuoigâdvuođâlâš puáhtá leđe meid eres riijkâ aalmugjeessân. Syemmiliist lii vuoigâdvuotâ jieijâs kielân. Suomâ- já ruotâkielâ lává Suomâ aalmuglâškielah, maid lii vuoigâdvuotâ kevttiđ virgeomâhâiguin ášástâldijn.</p>
<p>Sämmilij, romanij já eres juávhui kielâliih vuoigâdvuođah láá mainâšum vuáđulaavâst.</p>
<p>Staatâ já aassâmkieldâ kolgâv turviđ olmoošárvusii eellim raamijd talle, ko jieijâs vyeimih iä keelijd. Juáhážân kalga orniđ nuuvtá vuáđumáttááttâs.</p>
<p>Vuáđulaahâ syeijee priivaateellim, kunnee já pääihi. Lii vuoigâdvuotâ siäiluttiđ jieijâs syeligâsvuođâid: nube ulmuu vuolgâttem viestâ ij lah vuoigâdvuotâ luuhâđ teikâ kuldâliđ lovettáá.</p>
<p>Ovdâsvástádâs ohtsii pirrâs siäilumist kulá puohháid – tom ij pyevti vyerdiđ tuše iärrásijn.</p>
<p>Vaaljâin väljejuvvojeh 200 aalmugovdâsteijed 3 LOHO</p>
<p>Aalmugovdâsteijeeiävtukkâssân tohhee jyehi jienâvuoigâdvuođâlâš. Tuše president, ollâ riehtivirgeomâhâš já suáldátvirgeest palvâleijee iä uážu leđe iävtukkâssân. Ovdâskoddevaaljâin väljejuvvojeh 200 aalmugovdâsteijed toi iävtukkâsâi juávhust, maid piäláduvah já jienâsteijeejuávhuh láá asâttâm jienâstemnáál.</p>
<p>Ovdâskodde hoittáá pargoos puáttee ovdâskoddevaaljâi räi, moh njuolgâdusmiäldásávt tuállojeh neelji ive kooskâi. President puáhtá uáiviminister algust já ovdâskoddejuávhui kuullâm maŋa meridiđ ovdiláigásijd vaaljâid. Harvii – majemustáá ive 1975 – ovdâskode paje páácá táválii uánihubbon.</p>
<p>Aalmugovdâsteijee kalga nuávdittiđ vuáđulaavâ. Eres miärádâsah iä čoonâ suu. Aalmugovdâsteijee ij uážu estiđ hoittáámist suu pargoid, já ovdâskoddeest sust lii vuoigâdvuotâ sárnuđ puohâin aašijn, moh láá kieđâvuššâmnáál. Jis aalmugovdâsteijee rikko laavâ, te suu ráŋgášeh siämmáánáál ko iärásáid-uv.</p>
<p>Ovdâskode čuákkimeh láá almoliih 4 LOHO</p>
<p>Ovdâskodde taha miärádâsâid tievâsčuákkimist, mon joođeet sahâalmai tâi värisahâalmai. Miärádâstohâmân uážžuh uásálistiđ tuše aalmugovdâsteijeeh.</p>
<p>Tievâsčuákkimeh láá almoliih. Taid puáhtá čuávvuđ čuákkimsali luptâstuvâin já tieđettemniävuin. Meid ovdâskode čuákkimij pevdikirjeh láá almoliih.</p>
<p>Ovdâskode tievâsčuákkimist uážžuh sárnuđ aalmugovdâsteijeeh já ministereh. Riehtiäššialmai já riehtikansler pyehtiv še sárnuđ, jis sunnuu aašijd kieđâvušeh.</p>
<p>Ovdâskoddeest äšši puátá kieđâvuššâmnáál jo-uv haldâttâs iävtuttâsâst teikâ aalmugovdâsteijee aalgân. Ucemustáá 50 000 jienâvuoigâdvuođâlii Suomâ aalmugjesânist lii vuoigâdvuotâ toohâđ ovdâskoodán alguu laavâ aasâtmân monnii ääšist.</p>
<p>Ovdil miärádâs puoh iävtuttâsah já alguuh kieđâvuššojeh váljukuudijn. Toh láá ovdâskode siskiipiälááh valmâštâllâmorgaaneh, moi pargo ij lah almolâš, ovdil ko váljukodde almostit smiettâmâšâš teikâ ciälkkámušâs.</p>
<p>Ucemustáá kyehtlov aalmugovdâsteijed uážžuh toohâđ staatârááđán koskâkoččâmuš. Haldâttâs vástádâsâst tollum savâstâllâm maŋa ovdâskodde jienâst tast, naavdâš-uv haldâttâs ovdâskode luáttámuš.</p>
<p>Aalmugovdâsteijee puáhtá kyeđđiđ minister västidemnáál njálmálii teikâ kirjálii koččâmuš.</p>
<p>Aalmug väljee president – ovdâskodde väljee uáiviminister 5 LOHO</p>
<p>Täsivääldi president väljejuvvoo njuolgâ valjâiguin. Iävtukkâs kalga leđe jienâvuoigâdvuođâlâš algâalgâlâš Suomâ aalmugjeessân.</p>
<p>Vaaljâi vuossâmuu rieggei uásálisteh piäláduvâi já jienâsteijeejuávhui asâttem iävtukkâsah.</p>
<p>Jis kihheen iävtukkâsâin ij uážu paijeel pele adelum jienâin, te uárnejuvvoo nubbe rieggee. Tast láá iävtukkâssân tuše kyehti vuossâmuu rieggest enâmustáá jienâid uážžum iävtukkâs. Eenâb jienâid nuurrâm iävtukkâs šadda presidenttin.</p>
<p>President virgepaje pištá kuttâ ive. Siämmáš olmooš puáhtá väljejuđ maŋaluvâi tuše kyevti pajan ađai 12 ihán.</p>
<p>President taha iänááš miärádâsâinis staatârääđi iävtuttâsâst.</p>
<p>Staatârääđi kalga navdâšiđ ovdâskode luáttámuš. Ovdâskoddevaaljâi maŋa piäláduvâi ovdâskoddejuávhuh ráđádâleh já suápih uđđâ haldâttâs hammiimist. Ovdâskodde väljee uáiviminister, mon president noomât. Eres ministerijd president noomât uáiviminister iävtuttâs miäldásávt.</p>
<p>Uáiviminister joođeet staatârääđi pargo. Tehálumosijn aašijn, tego lahâiävtuttâsâin já budjetiävtuttâsâst, meriduvvoo haldâttâs čuákkimist.</p>
<p>Jyehi minister huolât jieijâs syergi iävtuttâsâi valmâštâlmist já västid meid ovdâskode toohâm miärádâsâi olášutmist.</p>
<p>Ovdâskodde aasât laavâid 6 LOHO</p>
<p>Ovdâskode tehálumos pargo lii asâttiđ laavâid. Uđđâ laahâ asâttuvvoo teikâ puáris laahâ muttoo haldâttâs iävtuttâsâst teikâ aalmuglâšalguu keežild.</p>
<p>Ovdâskoddeest lahâiävtuttâs teikâ aalgâ mana vuolgâttâssavâstâllâm maŋa váljukode kieđâvuššâmnáál. Váljukoddeest ääši suogârdâleh vuáđulávt já kuleh äššitobdeid.</p>
<p>Váljukodde valmâštâl smiettâmuš, já iävtuttâs máccá ovdâskode tievâsčuákkimân vuossâmuu kieđâvušmân. Tast tuálih almossavâstâllâm, mon ääigi ovdâskodde puáhtá vuolgâttiđ iävtuttâs stuorrâ váljukode kieđâvušmân. Ovtâskâsčuággásii kieđâvušmist merideh lahâiävtuttâs siskáldâsâst.</p>
<p>Nube kieđâvušmist ovdâskodde tuhhit teikâ hilgo iävtuttâs.</p>
<p>Tuhhiittum laahâ adeluvvoo president nanodemnáál. Jis sun ij naanood tom kuulmâ mánuppaje siste, te laahâ máccá ovdâskoodán. Jis ovdâskodde piso uáivilistis, te laahâ šadda vuáimán president naanoodhánnáá-uv.</p>
<p>Vuáđulaavâ muttem tábáhtuvá siämmáánáál nube kieđâvuššâm loopâ räi, kuás ovdâskodde tuhhit tom vuoiŋâstiđ čuávvoo ovdâskoddevaaljâi paijeel. Uđđâ ovdâskode jienâstmist kyehti kuálmádâs ovdâsteijein kalgeh tuárjuđ muttem. Vuáđulaavâ puáhtá mutteđ oovtâst-uv ovdâskoddeest, jis muttem kulluuttuvvoo huápulâžžân viiđâ kuđâdâs eenâblovvoin. Täsivääldi president, staatârääđi teikâ ministeriö pyehtih adeliđ asâttâsâid vuáđulaavâ vuáđuld teikâ ovdâskode asâttem laavâ vuáđuld.</p>
<p>Ovdâskodde meerrid staatâ vaarijn 7 LOHO</p>
<p>Staatârääđi kalga valmâštâllâđ ovdâskoodán iävtuttâs čuávvoo ive budjetin. Ovdâskode staatâvarijváljukodde kieđâvuš ovtâskâsčuággásávt budjet já aalmugovdâsteijei budjetân toohâm alguid.</p>
<p>Ovdâskodde meerrid budjet siskáldâsâst.</p>
<p>Ton puátupiälán kalga kirjiđ eres lasseen viäruid já máávsuid, maid peerih staatân. Viäruin merideh lavváin. Manopiälán puátih toh ovdâskode tuhhiittem torjuuh já palvâlusah, maid adeleh aalmugjesânáid.</p>
<p>Ovdâskodde meerrid meid staatâ omâduv já veelgij hoittáámist. Ovdâskodde kocá Suomâ Paaŋki já aalmugiäláttâhlájádâs tooimâ.</p>
<p>Staatâ varijkevttim koceh ovdâskode tärhistemváljukodde já staatâekonomia tärhistemvirgádâh.</p>
<p>President já staatârääđi jođettává olgopolitiik 8 LOHO</p>
<p>Suomâ olgopolitiik joođeet täsivääldi president oovtâsttooimâst staatâraađijn. President já olgokoskâvuođâin västideijee ministereh savâstâleh merhâšitteemusâin miärádâsâin haldâttâs olgo- já torvolâšvuođâpoolitlii váljukoddeest.</p>
<p>Ovdâskodde tuhhit tehálumosijd aalmugijkoskâsijd sopâmušâid. Suomâ seervâi Euroop union jesânin ive 1995.</p>
<p>Staatârääđi joođeet ráhtádâttâm union miärádâstohâmân já huolât unionist tohhum miärádâsâi olášutmist.</p>
<p>Staatârääđi kalga adeliđ ovdâskoodán tiäđu aašijn, maid kieđâvušeh unionist. Ovdâskodde puáhtá adeliđ toimâravvuid ministeráid, kiäh uásálisteh union čuákkimáid.</p>
<p>Tuámustoovlih láá jiešráđáliih 9 LOHO</p>
<p>Vuáđulaavâ mield tuámuvääldi kevttih jiešráđáliih tuámustoovlih. Täsivääldi president noomât tuámárijd.</p>
<p>Vuossâmuš riehtitääsi lii keerrivriehti, ton miärádâsâst puáhtá väidiđ hoviriähtán. Alemuu tuámuvääldi rijdo- já rikosaašijn kiävttá alemuu riehti.</p>
<p>Haldâttâhaašijd kieđâvušeh haldâttâhrievtist já alemuu haldâttâhrievtist. Lassen láá väldikoderiehti já motomeh sierânâstuámustoovlih.</p>
<p>Virgeomâhááh kalgeh nuávdittiđ laavâ 10 LOHO</p>
<p>Staatârääđi riehtikansler já ovdâskode riehtiäššialmai kocceev president, haldâttâs já tuámustoovlijd sehe staatâ já kieldâi tooimâ laavâmiäldásâšvuođâ. Kuohtuuh čuávvuv meid vuáđuvuoigâdvuođâi já olmoošvuoigâdvuođâi olášume.</p>
<p>Kieldâin lii jiešhaldâšem 11 LOHO</p>
<p>Kieldáid lii vuáđulaavâst torvejum jiešhaldâšem. Kieldâin lii viäruttâsvuoigâdvuotâ. Staatâ puáhtá asâttiđ lavváin pargoid kieldáid.</p>
<p>Ålandin lii torvejum jiešhaldâšem. Sämmilijn lii sämikuávlust kulttuur- já kielâlâš jiešhaldâšem.</p>
<p>Staatâ virgijd kalgeh nomâttiđ tohálâšvuođâ vuáđuld.</p>
<p>Juáháš lii kenigâs piäluštiđ Suomâ 12 LOHO</p>
<p>Jyehi syemmilâš lii kenigâs piäluštiđ Suomâ etitiileest.</p>
<p>President lii piäluštâsvuoimij pajehovdâ já noomât upseerijd. President meerrid haldâttâs oovdânpyehtimist piäluštâsvuoimij mobilistmist. Suáđist já ráávhust president meerrid ovdâskode mietâmâššáin.</p>
</body></document>
