<document xml:lang="smn" id="no_id"><header><title>Samediggi - Saamelaiskäräjät - Vuá&amp;#269;&amp;#269;ulâš pajeolmooš</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>870</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=626&amp;lang=anaras.html</origFileName><parallel_text xml:lang="fin" location="index2.php_option=com_content_task=view_id=626_lang=finnish.html"/><parallel_text xml:lang="sme" location="index2.php_option=com_content_task=view_id=626_lang=davvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Vuáččulâš pajeolmooš</p>
<p type="title">Orposa Pávlosa Pávlosa Veikko</p>
<p>Veikko Magga lii vuáččulâš pajeolmooš, Vuáču kuávlust iällám pegâlmâs <span type="quote" xml:lang="fin">”Itäpuolen Keisarinna”</span> ađai Ponku Iŋgá maajeeldpuáttee. Veiko oppeet láá kočodâm <span type="quote" xml:lang="fin">”Itäpuolen Keisarin”</span>. Veikko muštâl, et puásuipargoh lijjii sust voorâin, já et sunjin lâi jo uccâkaandâžin čielgâs, et sust šadda pajeolmooš. Eeji čage kuáđutmân tarbâšij juátkee, iäge eres ámáttâh elâččâm ubâ mielâstkin.</p>
<p>Veikko juuđij škoovlâ kuittâg ive verd Anarist säämi ristâlâš nuorâskoovlâst, mast máttááttii čäälliđ já luuhâđ sämikielâ. Veikko lâi siämmást páhudâm, et škovlâ ij lah suu saje. Haalijddijn tobbeen ličij puáhtám juátkiđ oopâid já valmâštuđ monnii ámáttân. Sun lâi kuittâg škoovlâst ive loopâ räi – ij tuostâm koskâldittiđgin tom. Tobbeen pesâdijn sun poođij juátkiđ puásuipargoid, já siämmáá kiäinu alne lii pissoom onnáá peeivi räi. Miärádâsâs riemmâđ pajeolmožin sun ij lah kuássin kaattâm já sun rammust, et pajealmaa áámmát kulá pyeremussáid.</p>
<p>Veikko muštâl, et sun finnij jieijâs vitá tállán šoddâmis maŋa, tegu vyehin lii lamaš. Vittá poođij ärbivuáválâš vyevi mield suuvâst jottáám vittáást. Veiko vittá poođij suu eeji vitá ucánjáhháá rievdâdmáin. Sun ij mušte, kuás vittádij vuossâmuu keerdi, mut muštâl, et tot tábáhtui jo uáli tooláá. Vittádiđ sun oopâi čuávumáin, maht iäráseh vittádii já eeji ravvuiguin. ”Porgâmáin uáppá.”</p>
<p>Veikko muštâl, et puásuituálu lii vuáttám nubástusâid majemui ihelovoi ääigi já maainâš tain ohtân stuárráámussân moottorfiävrui puáttim. Toh vaikuttii čuuvtij puásuituálun já ton ovdánmân tááláá háámán. Moottorkiälháh šoddii kiävtun täälvi ááigán já moottoripyeráid kevttii kesičage ucâmân sehe <em type="italic">čohčâčokkiimân </em>. Lasseen sun maainâš sijdâkudij koskâsvuođâst tábáhtuvvee kuáđuttem meddâl pääccim ohtân stuárráámusâin nubástusâin Säämi palgâs kuávlust. Tááláá ääigi Säämi palgâs puoh poccuuh láá siämmáin kuátumijn eereeb oovdâ sijdâkode.  </p>
<p>Veikko uáiná Säämi palgâs puátteevuođâ čuovâdin. Sun iätá, et kuáttumenâmeh láá šiev oornigist já jäävviltile lii kohtulâš pyeri. Lasseen iänááš uási Säämi palgâsist lii Urho Kekkos aalmuglâšmeeci siste, mii lii mottoomlágán piäluštâs já vyevdih šeštâšuveh čuoppâmijn. Sun iätá puátteevuođâ lemin ton-uv tááhust pyeri, et ko stuárráb ahepuolvâ vuálgá te palgâsân pääccih ucceeb puásuituálleeh já nuorah piergejeh talle pyerebeht.</p>
<p>Palgâs hástusin sun tuálá kuáttumenâmij oornigist toollâm. Sun tuumáá, et kuátumijguin kalga leđe tärkki, já kalga anneeđ huolâ, amas puásuiloho lasaniđ liijgás. Piätutile lii ohtâ äšši, mon sun ana uhken. ”Eromâšávt kuobžah já kuumpih láá ennuv.”</p>
<p>Sun muuštâč, et juuđij <em type="italic">Alakorva Joukoin </em>ennuv meeccist. Sun noskáttist ucánjáhháá, ko ovdil lijjii pusuičokkiimijn 5–6 almaa te tááláá ääigi tobbeen läävejeh leđe joba 16 almajid. <span type="quote">”Tot lii ohtâ äšši mii lii nubástum. Iähân toh tarbâšiččii leđe nuuvt ennuv. Uážuččij ton čage ááiđán ucebáin-uv almaijuávhoin. Mut ij tot kale häittidgin, tobbeenhân uážžu leđe já oppâđ. ”Veikko tuumáá, et tääl Säämi palgâs puásuituálu ij käibid tađe stuárráábijd nubástusâid. Kuáttumjuurrâmkuávlui áiđum luhostui pyereest já jäävvil lii peessâm šoddâđ. ”Miinii siemin ááššáš aainâs kávnoo, mon kolgâččij ovdediđ”</span>, sun arvâl. </p>
<p>Verdiddijn ovdii já tááláá puásuituálu sun muštâl, et sijdâkudij mield kuáđuttem lâi ton tááhust pyereeb, et jieijâs čage puovtij haldâšiđ tärhibeht iäge piäđuh peessâm älkkeht koddeđ poccuid. Sun iätá, et tááláá ääigi sijdâkudij mield kuáđuttem ij kuittâg lah Säämi palgâs kuávlust máhđulâš eres lasseen jäävviltile keežild. <span type="quote">”Ovdil lijjii šiev jävilenâmeh. Talle ellii čaggeest masa jyehi peeivi já poccuuh lijjii lojebeh. Suopânjáin ulâttij älkkeht njuárustiđ poccuid. Poccuid sirdii čuávuvâs sajan ubbâsân kuáivuđ”</span>, Veikko Muuštâč já juátká: ”Pusuihân lâi hárjánâm leđe tiätu kuávlust, ige tot tobbeen uápis kuávlust halijdâm vyelgiđ kuussân. Čage kuittâg ain čuoigii pirrâ, já jis oroi lemin nuuvt, et mottoom lii kárgáámin, te talle tom ellii čuoigâ jurgâlmin maasâd čaagan. ”Onnáá peeivi puásuituálust porgâdijn lii riävtui pággu porgâđ maidnii eres pargoid puásuituálu lasseen. Kiälháid já pehheid kalga kooskâi lonottiđ já tot šadda tivrâsin. Puásuituálu ohtuunis iä keelijd toi tolâmân.”</p>
<p>Veikko muuštâč jieijâs moonnâm ivijdis já toid lohtâseijee tábáhtusâid. Muštoh láá ennuv já masa jyehi tove heevij miinii eromâš. Veikko muštá, et tovláá ääigi sämikielâ kullui vala mestâ jyehi saajeest, mut talle-uv viehâ harvii. Veikko muštâl, et sist lâi päikkikiellân suomâkielâ já sämikielâ. Enni sáárnui tavesämikielâ já eeči-uv maatij tom, mut västidij monnii suujâst ovttuu suomâkielân. Ucánjáhháá šalligâšmáin Veikko muštâl jieijâs sämikielâ tááiđu hiäjusmum já maaŋgâi saanij vájáldum ko ij lah kiävttám kielâ. Sun kuittâg iätá, et piergee ain sämikieláin, mut sänivuárkká ij lah innig nuuvt viijđes. Sun paijeentuálá sämikielâ tááiđus kuldâlmáin säämi radio. Sun muštâl, et kuldâl radio eenâb-uv sämikielâ keežild ige nuuvtkin uđđâsij keežild. Kuldâldijn sun muuštâč kielâ já mielân mäccih lappum säänih. Televisiost puáttee sämikielâlâš uđđâsijd sun čuávu koskâttuvâi, mutta šalligâš toi puáttim Suomâst iho.</p>
<p>Juoigâmärbivyehi, mii sämmilâšärbivyevist lii lamaš nanos, päsiškuođij meddâl Veiko ääigi. Ovdil juoigâm kuulâi argâpiäiván já masa juáhážân pieijui jieijâs juáigus. Sunjin ij lah innig pieijum jieijâs juáigus, veikkâ ovdâmerkkân suu eejist lâi jieijâs juáigus. ”Riävtui tovle pieijui juáigus juáhážân, mut taan ääigi ij innig. Tot juoigâmkulttuur tuše paasij meddâl.” Veikko muštâl, et čokkimpargoin juoigâm ij kuullâm ollágin, mut pygálusâin tađe-uv eenâb. Pygálussáid pottii ulmuuh jieškote-uv palgâsijn, já eromâšávt puoh čepimusah jyeigeeh juoigii.</p>
<p>Veikkoost lii vyehin čuávvuđ še sämipolitiik já sun lii čuávvum oppeet äigikyevdilâžžân šoddâm ILO 169-sopâmuš ovdánem já iätá, et Taažâst lii šiev tile, ko tobbeen sopâmuš lii jo ratifisistum. Sun tuumáá, et Suomâst-uv ličij jo äigi toohâđ miärádâs ko tot lii lamaš joođoost jo nuuvt kuhe.</p>
<p>Veikko smiättá puudâ já ciälkká tastoo jieijâs tiervuođâid nuorâ pajeulmuid: ”Kuuloold tom uáppá, ij tast lah ennuv ravvimnáál. Meeccist ko uáppá jotteeđ, já kiäinuid kogo poccuuh jođettuvvojeh. Toh puáris kiäinuh, main lii älkkee jođettiđ. Ij tast mihheen, šiev já rijjâ áámmát. Jieh kyehti siämmáálágán peeivi uáini.”</p>
</body></document>
