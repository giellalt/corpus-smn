<document xml:lang="smn" id="no_id"><header><title>Toimâive 2021 pargo vyelni maaŋgah sämisiärváduv já sämmilij vuoigâdvuođâi tááhust merhâšittee haavah - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>340</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/01/20/toimaive-2021-pargo-vyelni-maangah-samisiarvaduv-ja-sammilij-vuoigadvuodai-taahust-merhasittee-haavah/?lang=an</origFileName><parallel_text xml:lang="fin" location="toimintavuonna_2021_tyon_alla_useita_saamelaisyhteiskunnan_ja_saamelaisten_oikeuksien_kannalta_merkittavia_hankkeita.html"/><parallel_text xml:lang="sme" location="doaibmajagi_2021_aigge_barggu_vuolde_leat_mangggat_sameservosa_ja_samiid_vuoigatvuodaid_dafus_mearkkasahtti_projeavttat.html"/><parallel_text xml:lang="sms" location="toi_mmjemee_jjest_2021_tuajjan_lie_manggg_saa_mohttsazkaa_dd_da_sa_mmlai_vuoiggadvuodid_miarkteei_ha_ngkkoozz.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Toimâive 2021 pargo vyelni maaŋgah sämisiärváduv já sämmilij vuoigâdvuođâi tááhust merhâšittee haavah</p>
<p><em type="italic">Sämitige ive 2021 váldu-ulmeh láá sämitiggelaavâ uđâsmittem, tave-eennâmlii sämisopâmuš ovdedem, sämmilij olmoošvuoigâdvuođâi ovdedem, šoŋŋâdâhnubástus raijimtooimâi ovdedem väldimáin huámmášumán sämmilij vuoigâdvuođâid, Sämitige tooimâ ovdedem sehe sämmilii identiteet, kielâ ja kulttuur tuárjum. </em></p>
<p>– Ihe 2021 lii Sämitige 25. toimâihe. Ive ääigi maaŋgah sämisiärváduv já sämmilij vuoigâdvuođâi olášume tááhust merhâšittee haavah ovdeduvvojeh toimâvuávám miäldásávt, iätá Sämitige saavâjođetteijee Tuomas Aslak Juuso toimâvuávám laiđiittâssaanijn.</p>
<p>Sämitiggelaavâ nubástus valmâštâllee toimâkode toimâpaje aalgij 1.12.2020 já tárguttâs lii, ete pargo lii valmâš 15.5.2021. Pargo tave-eennâmlii sämisopâmuš ovdedem oovdân juátkoo já sopâmušteevstâ viggeh kiergâttiđ puáttee ive ääigi.</p>
<p>– Sämitiggelaavâ uđâsmitmist já tave-eennâmlii sämisopâmušân kyeskee ráđádâlmijn tehálumos vuolgâsaijeen lii sämmilij vuáđu- já olmoošvuoigâdvuođâi olášume visásmittem algâaalmugin nuuvt aalmuglii lahâaasâtmist ko meid aalmugijkoskâsii vuoigâdvuođâ ooleest, iätá Juuso.</p>
<p>Sämitiggelaavâ uđâsmittem, tave-eennâmlii sämisopâmuš, tuotâvuotâ- já sovâdâttâmkomissio pargo ovdedem já soti-uđâsmittem lasseen meid eres sämmilij uáinust merhâšittee lahâuđâsmitmijd viggeh kiergâttiđ ive 2021 ääigi.</p>
<p>– Ovdâmerkkân kuáivuttâhlaavâ, eennâmkevttim- já huksimlaavâ já luándusuojâlemlaavâ uđâsmittemhaavah láá čovgâ čonâsist sämmilij eennâmkevttim- já iäláttâsvuoigâdvuođâi olášumán já Sämitigge parga, vâi sämmilij jienâ kulloo meid tai prosesij ohtâvuođâst já uáinoo pargo loppâpuátusist, juátká Juuso toimâive uulmijn.</p>
<p>Máttááttâs- já kulttuurministeriö asâttem sämikielâi já sämikielâlii máttááttâs ovdedempargojuávkku kiergât pargos toimâive aalgâst.</p>
<p>– Sämitigge oovded jieijâs uásild ovdedempargojuávhu rähtim oovdânpyehtimij olášuttem. Säämi Kielâkäldee uđđâ fastâ haldâttâhmaali miäldásij toimâhinái visásmittem lii tehálâš, vâi pastep meid puátteevuođâst visásmittiđ sämikielâ sánádâh- já normâdempargo juátkim, looppât Juuso.</p>
<p>Haldâttâs iävtuttâsâst ive 2021 budjetin riehtiministeriö válduluokkaast momentijn 25.01.50 lii čujottum sämmilii kulttuurjiešhaldâšem paijeentolâmân 3 909 000 eurod, mast 2 056 000 eurod Sämitige almos tooimân. Sämitigge tuhhiittij toimâvuávám-budjet ihán 2021 čuákkimist 18.12.2020</p>
<p>Uáppáásm Sämitige toimâvuáváámân ihán 2021 (suomâkielân)</p>
<p type="title" xml:lang="hbs">INFO</p>
<p>Sämmiliih láá algâaalmug, mast lii jieijâs historjá, kielâ, kulttuur, iäláttâsah, eellimvyehi já identiteet. Suomâ vuáđulaahâ tuurvâst sämmiláid päikkikuávlustis sii kielân já kulttuurân kyeskee jiešhaldâšem ton mield, ko lavváin asâttuvvoo (PL 121.4 §). Sämmilii jiešhaldâšemlahâaasâtmáin asâttum Sämitige tehálumos pargon lii vuáváđ já olášuttiđ sämmilij jiešhaldâšem. </p>
<p type="title">Lasetiäđuh</p>
<p>Saavâjođetteijee Tuomas Aslak Juuso puh. 040 687 3394 / 010 839 3101, tuomas.juuso(at)samediggi.fi</p>
<p>Haldâttâhhovdâ Pia Ruotsala-Kangasniemi puh. 010 839 3106 / 040 726 2688, pia.ruotsala(at)samediggi.fi</p>
</body></document>
