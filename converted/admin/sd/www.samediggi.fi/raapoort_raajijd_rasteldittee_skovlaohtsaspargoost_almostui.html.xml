<document xml:lang="smn" id="no_id"><header><title>Raapoort raajijd rasteldittee skovlâohtsâšpargoost almostui - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>267</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/12/12/raapoort-raajijd-rasteldittee-skovlaohtsaspargoost-almostui/?lang=an</origFileName><parallel_text xml:lang="fin" location="raportti_rajat_ylittavasta_kouluyhteistyosta_julkistettiin.html"/><parallel_text xml:lang="sme" location="raporta_raja_rasttildeaddji_skuvlaovttasbarggu_birra_almmuhuvvui.html"/><parallel_text xml:lang="sms" location="raaji_rastldeei_skooulohttsaztuaj_raportt_olmmuum.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Raapoort raajijd rasteldittee skovlâohtsâšpargoost almostui</p>
<p>Ovdâproojeekt raapoort <span type="quote">”Räjittes sämimáttááttâs”</span> almostui koskoho 4.12. Sämitiggeest Kárášjuuvâst, ko proojeektčällee Arla Magga keigij raapoort sämitige stiivrâ jesânân Mikkel Eskil Mikkelsenân.</p>
<p>– Mij lep kijttevááh tohhum pargoost, taat šadda tehálâžžân Taažâ, Suomâ já Ruotâ pel Sämitiggijd puátteevuođâst ko porgâp máttááttâsvuáváámijd, oppâmateriaalijd já škovlâohtsâšpargo. Tot lááčá tile ohtsâšpaargon, iätá sämitige stiivrâ jeessân Mikkel Eskil Mikkelsen.</p>
<p>Raapoort váldu-ulmen lii lamaš tubdâstiđ já čokkiđ feeriimijd já máhđulâšvuođâid meiddei kavnâđ ovdâmeerhâid, maht škoovlah láá olášuttám škovlâohtsâšpargo rasta raajijd. Raapoort loopâst láá iävtuttâsah toimáid, moh puávtáččii išediđ räjittes sämimáttááttâs ohtsâšpargo älgim teikkâ juátkim miätá Säämi. Sämmiláid kyeskee máttááttâspolitiik kolgâččij keččâđ já kieđâvuššâđ nuuvt et, sämipárnááh já -nuorah uážžuh máhđulâšvuođâ nonniđ kielâs, identiteetis já kulttuuris uápui peht peerusthánnáá riijkâraajijn.</p>
<p>Säämi škovlâohtsâšpargo ovdedem kulá Säämi Parlamentaarlii rääđi kuávdâš ulmijd, tondiet šoodâi tárbu asâttiđ ovdâproojeekt já čäliškyettiđ raapoort.</p>
<p>Taažâ Sämitigge ruttâdij proojeektčällee já asâttij pargojuávhu, mii poorgâi ive 2019. Pargojuávhust láá lamaš fáárust Suomâ, Ruotâ já Taažâ Sämitiigij lasseen Ucjuuvâ já Sirmá škovlâohtsâšpargo ovdâsteijeeh. Pargojuávhu jođetteijen lii porgâm Inger Anne Klemetsen Taazâ Sämitiggeest já čällen Arla Magga Suomâ Sämitiggeest. Pargojuávhust láá lamaš vala Ulla Aikio-Puoskari já Eila Tapiola Suomâ Sämitiggeest, Laura Arola Ucjuuvâ kieldâst, Jon Christer Mudenia Tiänu kieldâst já vanhimovdâsteijeeh Aura Pieski já Leif Erik Varsi sehe totkee Torkel Rasmussen.</p>
<p>Raapoort lii orjâlâškielân, já tot puátá ive 2020 aalgâst meid táru- já suomâkielân. Raapoort puáhtá luuhâđ tääbbin .</p>
<p xml:lang="sme">Raapoort almostittemtilálâšvuođâst Kárášjuuvâst Inger Anne Klemetsen, Mikkel Eskil Mikkelsen, Torkel Rasmussen, Leif Erik Varsi já Arla Magga. Kove: Sämitigge/Sametinget</p>
<p><em type="italic">Ohtâvuotâulmuuh: </em></p>
<p>Pargojuávhu saavâjođetteijee Inger Anne Klemetsen +47 78 47 40 94 inger.anne.klemetsen(at)samediggi.no</p>
<p>Pargojuávhu čällee Arla Magga +358 401 985 033 arla.magga(at)samediggi.fi</p>
<p xml:lang="fkv">https://www.sametinget.no/</p>
</body></document>
