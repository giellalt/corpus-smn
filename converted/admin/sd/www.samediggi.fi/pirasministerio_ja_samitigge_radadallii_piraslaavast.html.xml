<document xml:lang="smn" id="no_id"><header><title>Pirâsministeriö já Sämitigge ráđádâllii pirâslaavâst - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>251</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/10/29/pirasministerio-ja-samitigge-radadallii-piraslaavast/?lang=an</origFileName><parallel_text xml:lang="eng" location="ministry_of_the_environment_and_sami_parliament_negotiate_on_the_climate_change_act.html"/><parallel_text xml:lang="fin" location="ymparistoministerio_ja_saamelaiskarajat_kavivat_neuvotteluja_ilmastolaista.html"/><parallel_text xml:lang="sme" location="birasministeriija_ja_samediggi_raddadalle_dalkkadatlagas.html"/><parallel_text xml:lang="sms" location="pirrosministeria_da_saa_mte_gg_sagsto_lle_aaimaslaa_jj_pirr.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Pirâsministeriö já Sämitigge ráđádâllii pirâslaavâst</p>
<p><em type="italic">Pirâsministeriö já Sämitige ovdâsteijeeh ráđádâllii sämitiggelaavâ 9. § mield šoŋŋâdâhlaavâst majebaargâ 27. peeivi roovvâdmáánu. Haldâttâs iävtuttâs uđâsmittum šoŋŋâdâhlaahân lii tárguttâs valmâštuđ kiđđuv 2021. </em></p>
<p>Ráđádâlmist sämitige ovdâsteijeeh puohtii oovdân uáinuid tast, ete maht sämmilij vuoigâdvuođâid kolgâččii väldiđ huámmášumán šoŋŋâdâhlaavâst.</p>
<p><span type="quote">”Šoŋŋâdâhnubástus uhked eromâšávt sämmilâškulttuur já ton ärbivuáválijd luándun vuáđuduvvee iäláttâsâid. Mij halijdep nanodiđ šoŋŋâdâhlaavâ uđâsmitmist sämmilij vuoigâdvuođâid algâaalmugin já uásálistemmáhđulâšvuođâid šoŋŋâdâhpolitiikân”</span>, iätá ráđádâlmáid uásálistám pirâs- já šoŋŋâdâhminister <em type="italic">Krista Mikkonen </em>. </p>
<p>Ráđádâlmijn pajanij oovdân šoŋŋâdâhnubástusân vuáhádume tehálâšvuotâ já vuáhádume tuárjum sehe tárbu toohâđ tiätuvuáđu, äššitobdeeárvuštâllâm sehe čuávvum šoŋŋâdâhnubástus vaikuttâsâin sämmilij uáinust.</p>
<p><span type="quote">”Mun halijdâm kijtteđ minister tast, ete minister lii jieš ráđádâlmin sämitiggijn. Tot lii härvinâš. Sämmilii šoŋŋâdâhpolitiik oovdedmân mun anam eromâš tehálâžžân, ete šoŋŋâdâhlaahâ ana sistees sämmilii šoŋŋâdâhpaaneel sehe šoŋŋâdâhnubástusân vuáhádum ohjelm. Sämmilij vuoigâdvuođâi huámmášumán väldim vijđásubbooht šoŋŋâdâhlaavâst lii tiervâpuáttim já tuođâi taarbâšlâš”</span>, iätá Sämitige saavâjođetteijee <em type="italic">Tuomas Aslak Juuso </em>. </p>
<p type="title">Aalmugjesânij uáinuid šoŋŋâdâhlaavâst noreh viermikoijâdâlmijguin</p>
<p>Šoŋŋâdâhlaavâ uđâsmitmist lii eidu joođoost puohháid ávus viermikuullâm. Koijâdâlmeh láá kyehti, já nube koijâdâlmist noreh tiäđu eromâšávt tast, ete maht sämmilij vuoigâdvuođâid kolgâččii kirjiđ šoŋŋâdâhlaahân. Koijâdâlmáid puáhtá västidiđ sämikielân.</p>
<p>Koijâdâlmáid puáhtá västidiđ <em type="italic">Otakantaa-siijđoin </em>. Koijâdâlmeh láá ávus 12.11.2020 räi. Vástádâsâin ráhtoo čuákánkiäsu, mii toimâttuvvoo laavâ valmâštâllee pargojuávkun já almostittoo pirâsministeriö viermisiijđoin. </p>
<p type="title">Lasetiäđuh:</p>
<p>Pirâs- já šoŋŋâdâhminister sierânâsišedeijee Riikka Yliluoma, p. 0295 250 091, riikka.yliluoma@ym.fi</p>
<p>Šoŋŋâdâhlaavâ uđâsmittee pargojuávhu saavâjođetteijee, pajehovdâ Leena Ylä-Mononen, pirâsministeriö, p. 0295 250 023, leena.yla-mononen@ym.fi</p>
<p>Pirâsčällee Tiina Lovisa Solbär, Sämitigge, p. 010 839 3184, tiinalovisa.solbaer@samediggi.fi</p>
<p>Saavâjođetteijee Tuomas Aslak Juuso, Sämitigge, p. 010 839 3101, tuomas.juuso@samediggi.fi</p>
<p><em type="italic">Luuvâ lase šoŋŋâdâhlaavâst já ton uđâsmitmist pirâsministeriö viermisiijđoin </em></p>
</body></document>
