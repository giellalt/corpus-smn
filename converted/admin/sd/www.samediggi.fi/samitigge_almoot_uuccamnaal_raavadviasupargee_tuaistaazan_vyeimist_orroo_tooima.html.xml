<document xml:lang="smn" id="no_id"><header><title>Sämitigge almoot uuccâmnáál raavâdviäsupargee tuáistáážân vyeimist orroo tooimâ - Sämitigge juátká uuccâmääigi 31.7.2023 räi - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>215</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/05/26/samitigge-almoot-uuccamnaal-raavadviasupargee-tuaistaazan-vyeimist-orroo-tooima/?lang=an</origFileName><parallel_text xml:lang="fin" location="saamelaiskarajat_ilmoittaa_haettavaksi_ravintolatyontekijan_toistaiseksi_voimassa_olevan_tehtavan_-_hakuaikaa_jatkettu_31_7_2023_saakka.html"/><parallel_text xml:lang="sme" location="samediggi_almmuha_ohcan_lahkai_restorangngabargi_fasta_barggu_-_ohcanaigi_lea_jotkojuvvon_31_7_2023_radjai.html"/><parallel_text xml:lang="sms" location="saa_mte_gg_i_lmmat_ooccamnalla_restrantt-tuajjla_poossinalla_vioggast_aarrai_tuaj_-_ooccamaai_j_lie_juatkkam_31_7_2023_rajja.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sämitigge almoot uuccâmnáál raavâdviäsupargee tuáistáážân vyeimist orroo tooimâ – Sämitigge juátká uuccâmääigi 31.7.2023 räi</p>
<p>Aanaar markkânân Juvduujuuvâ riidon huksejum sämikulttuurkuávdáš Sajos lii Suomâ sämmilij haldâttuv já kulttuur kuávdáš. Sajos lii maaŋgâkulttuurlâšvuođâ kuáhtámsaje – tábáhtustáálu, kongreskuávdáš já čuákkimsaje.</p>
<p>Mij uuccâp meriáigásâš pargokoskâvuotân Saijoos Čaiju raavâdviäsun jiešráđálâš já mättee raavâdviäsupargee kiäst láá pyereh vuáruvaikuttâstááiđuh. Pargo álgáččij 1.9.2023 teikkâ sopâmuš mieldi. Tohálâšvuotâiähtun lii pargo vaattâm hiäivulâš škovlim já sämikielâ táiđu (asâttâs 1727/95). Pargo miänástuvvee hoittám váátá pyeri sämikulttuur tubdâm, tuárvi kuhes pargohárjánem västideijee pargoin sehe pyeri streesihaldâšemnaavcâid.</p>
<p>Maaŋgâpiälásâš pargo ana sistees äššigâspalvâlem, kookâ išedem peivimáállás já vitriinpyevtittâsâi rähtimist, čuákkimfalâdem, liitij, piergâsij já kievkkânsoojij putesin toollâm sehe eres raavâdviäsu almolâš pargoid. Mij tuáivup occest hygienia- já alkoholpaasâ. Pargoost tarbâšuvvoo piäiválávt sämikielâ, suomâkielâ já eŋgâlâskielâ. Pargoäigi lii raavâdviäsu Čaiju ávusorroomaaigij mield, váldu-uásálávt jyehi argâpeivi 8-17 kooskâst, mutâ motomin tábáhtusâi ohtâvuođâst láá eehid- já oholoppâpargoh.</p>
<p>Raavâdviäsupargee pälkki miärášuvá Sämitige pálkkááttemvuáháduv vátávâšvuotâtääsi VI/III miäldásávt (vuáđupälkki 2027,13€/mp). Vuáđupäälhi lasseen pargoost máksojeh 24 % sämikuávlu lase já pargohárjánem mield miärášuvvee hárjánemlaseh.</p>
<p>Rijjâhámásâš uuccâmreivâ sehe máhđulâš ánsuluvâttâllâm eres lahtosijguin kalga macâttiđ majemustáá 31.7.2023 taan ucâmušluámáttuv peht (liŋkkâ lekkâs uđđâ ruuvdun) .</p>
<p>Lasetiäđuid pargoost addel haldâttâhhovdâ Pia Ruotsala-Kangasniemi puh. 040 726 2688 sehe Raavâdviäsu Čaiju piäiválâš hovdiimist västideijee kokkâ Sari Mikkola, puh. 040 588 4062.</p>
<p>Lasetiäđuh Sajosist já Sämitiggeest nettisiijđoin www.sajos.fi já www.samediggi.fi</p>
<p>Anarist 26.5.2023 Sämitigge</p>
</body></document>
