<document xml:lang="smn" id="no_id"><header><title>Barents kuávlu algâaalmugij njunoščuákkim Brysselist  - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>270</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/03/21/barents-kuavlu-algaaalmugij-njunoscuakkim-brysselist/?lang=an</origFileName><parallel_text xml:lang="fin" location="barentsin_alueen_alkuperaiskansojen_huippukokous_brysselissa.html"/><parallel_text xml:lang="sme" location="barents_guovllu_eamialbmogiid_allacoahkkin_brysselis_.html"/><parallel_text xml:lang="sms" location="bareents_vuu_d_alggmeerai_jonnsaabbar_brysslest_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Barents kuávlu algâaalmugij njunoščuákkim Brysselist</p>
<p>Suomâ Sämitigge já Suomâ Barents euroarktâsii rääđi saavâjođetteijeeh uárnejeh oovtâstpargoost Euroop parlamentijn algâaalmugij njunoščuákkim Brysselist 22.-24.3.2023. Čuákkim kuávdášteemah láá arktâsii kuávlu šoŋŋâdâhnubástus, Euroop union tave politiikân já sämmiláid lohtâseijee koččâmušah sehe ärbivuáválâš tiätu já kulttuurärbi sämisiärváduvâin.</p>
<p>Säämi njunoščuákkim lii áinoošlajâsâš tilálâšvuotâ, mii puáhtá Suomâ, Ruotâ já Taažâ sämmilijd vuossâmuu tove oovtâst já stuorrâ juávkun Brysselân EU-merideijei juávkun. Ulmen lii ovdediđ sämitiigij já EU toimâorgaanij koskâsii savâstâllâm já oovtâstpargo sehe jyehiđ tiäđu já vuáttámušâid kilelis ovdánem toorjân. Njunoščuákkim sárnooh láá ei. ovdâskode sahâolmooš Matti Vanhanen, Suomâ Sämitige I värisaavâjođetteijee Anni Koivisto sehe Euroop parlament sahâolmooš Roberta Metsola. Njunoščuákkim paajeed oovdân meid sämikulttuur. Euroop parlamentist lii uáinimnáál taaiđâr Anders Sunna taaiđâčáitáldâh já čuákkim ohjelmist kuleh muusik Niko Valkepääst, Anna Morottajast já Ailu Valest. Njunoščuákkim ooleest Barents kuávlulâš nuorâirääđi (Barents Regional Youth Council, BRYC) uárnee nuorâitábáhtus oovtâstpargoost EU-Sámi Youth Idea Lab havváin.</p>
<p type="title">Barents euroarktâsâš rääđi</p>
<p>Barents euroarktâsâš rääđi (Barents Euro–Arctic Council, BEAC) vuáđudui Taažâ alguu vuáđuld ive 1993 adelum Kirkkonjaargâ julgáštussáin Suomâ, Taažâ, Ruotâ já Ruošâ koskâsii oovtâstpargofoorumin. Ruošâ volliittâssuáđi čuávumuššân oovtâstpargo Ruoššáin lii jiäŋudum puoh BEAC-kovteevstâin já juátkoo Suomâ toohâm <span type="quote">”Friends of the Presidency”</span> -formaatist, moos kuleh EU já eres BEAC-jeessânstaatah, eereeb Ruošâ.</p>
<p>Keevâtlii oovtâstpargo pargeh pargojuávhuin, moid kulá meid algâaalmugij pargojuávkku, mast lii raavâadeleijee orgaan sierânâssajattâh. Pargojuávhu ulmen lii algâaalmugij intressij turvim já oovdân pyehtim. Ko oovtâstpargo Ruoššáin lii jiäŋudum, te pargo lii jotkum Suomâ, Ruotâ já Taažâ sämmilij kooskâ. Sist lii tehálâš rooli meid njunoščuákkim valmâštâlmist.</p>
<p type="title">Lasetiäđuh</p>
<p>Jari Vilén Barents euroarktâsii rääđi virgeolmooškomitea (CSO) saavâjođetteijee, Ambassadör +358 295 350 381 jari.vilen@formin.fi</p>
<p>Anni Koivisto Algâaalmugij pargojuávhu saavâjođetteijee, Sämitige 1. värisaavâjođetteijee +358 40 415 5969 anni.koivisto@samediggi.fi</p>
<p>https://www.samisummit.org/</p>
</body></document>
