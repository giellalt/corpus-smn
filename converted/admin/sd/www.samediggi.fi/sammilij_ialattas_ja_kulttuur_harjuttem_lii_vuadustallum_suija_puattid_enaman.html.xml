<document xml:lang="smn" id="no_id"><header><title>Sämmilij iäláttâs já kulttuur hárjuttem lii vuáđustâllum suijâ puáttiđ enâmân - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>309</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/02/10/sammilij-ialattas-ja-kulttuur-harjuttem-lii-vuadustallum-suija-puattid-enaman/?lang=an</origFileName><parallel_text xml:lang="fin" location="saamelaisten_elinkeinon_ja_kulttuurin_harjoittaminen_on_perusteltu_syy_saapua_maahan.html"/><parallel_text xml:lang="sme" location="samiid_ealahusain_ja_kultuvrrain_bargan_lea_vuodustallon_sivva_boahtit_riikii.html"/><parallel_text xml:lang="sms" location="sa_mmlai_jie_llemvue_jj_da_kulttuur_harjjtummus_lij_vuaddtollum_mainn_pue_tted_jannma.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sämmilij iäláttâs já kulttuur hárjuttem lii vuáđustâllum suijâ puáttiđ enâmân</p>
<p>Staatârääđi čovgij uđđâivemáánu 22. peeivi enâmânpuáttim raijiittâsâid Suomâst. Uđđâ raijiittâsah pottii vuáimán 27.1. já toh láá vyeimist 25.2. räi. Nubástusâiguin viggeh kepidiđ jotoluv rääji rasta, vâi puávtáččii estiđ uđđâ koronavirushaamij levânem. Staatârääđi miärádâs mield sämmilij iäláttâs já kulttuur hárjuttem lii velttidmettum já vuáđustâllum suijâ puáttiđ enâmân.</p>
<p>Staatârääđi miärádâs mield ton ääigi, ko sisraajij kocceem lii macâttum, te sämmiliih pyehtih moonnâđ Suomâ já Ruotâ sehe Suomâ já Taažâ koskâsii eennâmrääji já räjijuuvâi rasta meccifiävruin meid eres soojijn ko räjirastaldittemsoojij peht. Miärádâs kuáská Suomâ rääji rastalditmân. Ko mana sisraajij rasta, te kalga ain väldiđ huámmášumán meid vyeimist orroo Taažâ já Ruotâ virgeomâhái miärádâsâid já ravvuid. Ko maađhâš Ruošân, te kalga väldiđ huámmášumán, ete magareh láá Ruošâ virgeomâhái vyeimist orroo miärádâsah.</p>
<p>Laapi räjikosáttâh ráhtádât máhđulii sisrääji rastaldittemsoojij ávusorroomaaigij raijiimân viestâr- já taveraajijn. Jis ávusorroomääigih räijejuvvojeh persovnjotoluv uásild, te rääji rasta moonnâm ávusorroomaaigij ulguubeln váđáččii ulmuin räjirastaldittemlove. Lopemonâttâllâm peht puávtáččii taan tiileest toohâđ máhđulâžžân velttidmettum persovnjotoluv räjirastaldittemsoojij ávusorroomaaigij ulguubeln, tego kriittâlij suorgij pargeeh ja sämmilij iäláttâs já kulttuur hárjuttem. Laapi räjikosáttuv ovdâsvástádâskuávlust räjirastaldittemlove mieđeetmist meerrid räjikosáttuv komendeijee. Jis merideh raijiđ räjirastaldittemsoojij ávusorroomaaigijd, te tieđetteh ääšist ovdilgo raijiittâsah puátih vuáimán.</p>
<p>– Sämitige uáinust lii tehálâš, ete sämmilâšsiärváduvâst lii tiätu vijđáht já ete tieđetteh sämmiláid kyeskee aašijn. Räjitoppiimeh láá vaiguttâm vijđáht sämiaalmugân já mij lep porgâm ton oovdân, ete staatah váldáččii huámmášumán tom, ete sämikuávlu uulât neelji staatâ kuávlun, iätá Sämitige saavâjođetteijee Tuomas Aslak Juuso.</p>
<p type="title">Räjikocceemlájádâs rävvee jotoluvâst rääji rasta</p>
<p>Räjikocceemlájádâs rävvee aalmugjesânijd jotoluvâst rääji rasta puhelin já šleđgâpoostâ peht. Palvâlem puáhtá finniđ suomâkielân, ruotâkielân já eŋgâlâskielân tme 8-16 koskâsii ääigi numerist 0295 420 100.</p>
<p>Räjikocceemlájádâs ravvuuh rääji rastalditmân koronapandemia ääigi (suomâkielân) https://raja.fi/rajaliikenne-ohjeet-korona</p>
<p>Enâmânpuáttim raijiittâsâid čavgejeh 27.1. (suomâkielân) https://valtioneuvosto.fi/-/1410869/maahantulon-rajoituksia-kiristetaan-27.1</p>
<p type="title">Lasetiäđuh</p>
<p>Saavâjođetteijee Tuomas Aslak Juuso puh. 040 687 3394 / 010 839 3101, tuomas.juuso(at)samediggi.fi</p>
<p>Lahâčällee Kalle Varis puh. 010 839 3187 / 050 384 7040, kalle.varis(at)samediggi.fi</p>
</body></document>
