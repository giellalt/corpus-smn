<document xml:lang="smn" id="no_id"><header><title>Sämikielâ káidusmáttááttâshaahân ulâttâsmeeri almottâtmeh – paijeel 160 uápped - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>248</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/04/08/samikiela-kaidusmattaattashaahan-ulattasmeeri-almottatmeh-paijeel-160-uapped/?lang=an</origFileName><parallel_text xml:lang="fin" location="saamen_kielten_etaopetushankkeeseen_ennatysmaara_ilmoittautuneita_-_yli_160_oppilasta_ja_opiskelijaa.html"/><parallel_text xml:lang="sme" location="samegielaid_gaiddusoahpahusfidnui_almmuheddjiid_mearis_olahus_-_badjelas_160_oahppi_ja_studeantta.html"/><parallel_text xml:lang="sms" location="saa_mkioli_ougglosmatt_tosha_ngkko_sse_jonnmie_rr_i_lmmtoottam_-_pa_jjel_160_skooulnee_kk_da_matt_toodi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sämikielâ káidusmáttááttâshaahân ulâttâsmeeri almottâtmeh – paijeel 160 uápped</p>
<p>Ulâttâsmeeri paijeel 160 uápped láá almottâttâm Ucjuv kieldâ já Sämitige ohtsii Sämikielâi káidusmáttááttâs piiloothaavâ luuhâmive 2022–2023 máttááttâsân. </p>
<p>Anarâš-, nuorttâlâš- já tavesämikielâ máttááttâsân almottâttii ohtsis 19 ovdâmáttááttâs uápped já 131 vuáđumáttááttâs uápped. Luvâttâhškovliimân almottâttii 11 uápped. Almottâtmeh lijjii anarâškielâ máttááttâsân ohtsis 38, nuorttâlâškielâ máttááttâsân 20 já tavesämikielâ máttááttâsân 103.</p>
<p>– Haavâ aalgâst ive 2018 máttááttâsâst algâttii suulân 50 uápped, ađai mii uáppeemeeri lii paijeel kuulmâkiärdásâš ko verdid mii vuossâmuu hahâihán, illood haavâ proojeekthovdâ <em type="italic">Anni-Sofia Niittyvuopio </em>Ucjuv kieldâst. – Uáppeemere vuáimálâš lasanem muštâl tast, ete fastâ sämikielâ káidusmáttááttâsân lii lasaneijee tárbu väldikodálávt, iätá Niittyvuopio. </p>
<p type="title">Monnjâalmottâtmeh váldojeh vala vuástá</p>
<p>Máttááttâsân almottâttâm nuuvâi 31.3. Monnjâalmottâtmeh váldojeh kuittâg vala vuástá. Almottâttâm máttááttâsân tahhoo Hellewi-vuáháduvâst .</p>
<p>Káidusmáttááttâshaahâ fáálá sämikielâ (anarâš-, nuorttâlâš- tâi orjâlâškielâ) ovdâ- já vuáđumáttááttâs tâi luvâttâhškovlim tievâsmittee sämikielâ máttááttâs 2 okkotijme sämiuáppeid, kiäh láá sämmilij päikkikuávlu ulguubeln já kiäi perruu tâi suuvâ kielâ lii miinii Suomâst sarnum sämikielâin. Haahâ ij faalâ máttááttâs rävisulmuid.</p>
<p>Almottâttâm nuuhâm maŋa máttááttâsân uásálistmist ráđádâleh vistig uáppee päikkikieldáin. Máttááttâsjuávhuh ráhtojeh jieškote-uv sämikielân sierâ nuuvt, ete uáppei luokkâ- já kielâtääsi sehe luuhâmoornig váldojeh huámmášumán nuuvt pyereest ko máhđulâš.</p>
<p type="title">Lasetiäđuh:</p>
<p>Anni-Sofia Niittyvuopio, hahâhovdâ Ucjuv kieldâ anni-sofia.niittyvuopio@edu.utsjoki.fi 040 701 2094</p>
<p>Arla Magga, hahâkoordinaattor Sämitigge arla.magga@samediggi.fi 040 687 5989</p>
<p>www.saamenetaopetus.com</p>
<p type="title">Lasetiäđuh Sämikielâi káidusmáttááttâshaavâst:</p>
<p>Sämikielâi káidusmáttááttâs piiloothaahâ lii haahâ, mon Ucjuv kieldâ joođeet já Sämitigge koordinist, já mii juátkoo 2023 kiđđâluuhâmpaje loopâ räi. Máttááttâs- já kulttuurministeriö ruttâd haavâ. Ton ulmen lii faallâđ sämikielâ káidusmáttááttâs kyehti okkotijme verd vuáđuškoovlâ já nube tääsi uáppeid sämmilij päikkikuávlu ulguubel.</p>
</body></document>
