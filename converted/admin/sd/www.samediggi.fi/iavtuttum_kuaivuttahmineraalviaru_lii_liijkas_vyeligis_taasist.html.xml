<document xml:lang="smn" id="no_id"><header><title>Iävtuttum kuáivuttâhmineraalviäru lii liijkás vyeligis tääsist - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>233</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/10/25/iavtuttum-kuaivuttahmineraalviaru-lii-liijkas-vyeligis-taasist/?lang=an</origFileName><parallel_text xml:lang="fin" location="esitetty_kaivosmineraalivero_on_liian_matalalla_tasolla.html"/><parallel_text xml:lang="sme" location="evttohuvvon_ruvkemineralavearru_lea_menddo_vuollegis_dasis.html"/><parallel_text xml:lang="sms" location="e_tkkuum_kuaivasmineraalpiid_lij_cuu_t_vue_llgaz_taa_zzest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Iävtuttum kuáivuttâhmineraalviäru lii liijkás vyeligis tääsist</p>
<p><em type="italic">Sämitigge lii celkkim hammiittâsâst haldâttâs iävtuttâssân kuáivuttâhmineraalviärun kyeskee lahâaasâtmist. Suomân iävtutteh uđđâ kuáivuttâhmineraalviäru, mon kolgâččii mäksiđ Suomâst koivum kuáivuttâhmineraalijn. </em><em type="italic">Viäru heiviittemsuárgán kulâččii kuáivuttâhlaavâst uáivildum kuáivuttâhmineraaleh, mutâ heiviittemsyergi ulguubel raijiiččii kolletoidemist kavnum kuáivuttâhmineraalijd. </em></p>
<p>Iävtuttâs mield puoh meetaalmaalmâi viärutääsi ličij fastâ 0,6 prooseent uási meetaalmaalmâ siskeldem meetaal viäruttâsáárvust. Eres kuáivuttâhmineraaláid viärutääsi ličij fastâ 0,20 euro malmâtoonist.</p>
<p>– Iävtuttum kuáivuttâhmineraalviäru lii liijkás vyeligis tääsist. Maailmist meetaalmaalmâi árvurojalteh láá maaŋgâkiärdásiih ko verdid Suomân iävtuttum viärutáásán. Viärupyevtittâssáin iä paste toohâđ väriruttârááju máhđulij vahâgij väärrin, ige luávdiđ infrastruktuurkoloid, iätá Sämitige saavâjođetteijee Tuomas Aslak Juuso.</p>
<p>Sämitigge puáhtá oovdân ciälkkámušâstis, ete kuáivuttâhtoimâ sämmilij päikkikuávlust ij lah sämmilij uáinust tuhhiittettee, ige kuáivuttâhmineraalviäru lasseet tooimâ tuhhiittetteevuođâ. Kuáivuttâhtoimâ ij heivii sämmilij päikkikuávlu arktâsii já hitásávt uđâsmuvvee luándun.</p>
<p>– Sämitigge ij uáini vuáđustâsâid toos, mane kollekuáivum ooleest kavnum kuáivuttâhmineraalijd kolgâččii raijiđ kuáivuttâhmineraalviäru ulguubel. Kollekuáivumist kavnum mineraaleh láá siämmáánáál ohtii kevttimnáál mineraaleh, tego eres-uv mineraaleh, juátká Juuso.</p>
<p>Suomâst maašinlii kollekuáivum hárjutteh iänááš sämmilij päikkikuávlust, kost luándu lii herkki já uđâsmuvá hitásávt. Kollekuáivumist šaddeh negatiivliih vaikuttâsah luándun, čácádâhân sehe sämmilij hinnáid hárjuttiđ kuávlust jieijâs ärbivuáválijd iäláttâsâid. Sämitigge ana kuáhtulâžžân tom, ete sij, kiäh kuáivuh kole nuuvt kočodum staatâ enâmist, uásálisteh viärumááksun já kyeddih jieijâs uásild ovdâsvástádâs uđâsmuuhánnáá luánduriggoduvâi enâmist väldimist.</p>
<list><p type="listitem">Sämitige ciälkkámuš hammiittâsâst haldâttâs iävtuttâssân kuáivuttâhmineraalviärun kyeskee lahâaasâtmist .</p>
<p type="listitem">Staatâvarijministeriö tiäđáttâs 27.9.2022 https://valtioneuvosto.fi/-//10623/suomesta-louhituille-kaivosmineraaleille-uusi-vero</p>
</list><p type="title">Lasetiäđuh:</p>
<p>Tuomas Aslak Juuso Saavâjođetteijee 040 687 3394 tuomas.juuso@samediggi.fi</p>
<p>Sarita Kämäräinen iäláttâs- já pirâslahâčällee 040 415 5969 sarita.kamarainen@samediggi.fi</p>
</body></document>
