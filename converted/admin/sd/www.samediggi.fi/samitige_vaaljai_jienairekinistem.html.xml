<document xml:lang="smn" id="no_id"><header><title>Sämitige vaaljâi jienâirekinistem - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>273</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/vaaljah-2023/samitige-vaaljai-jienairekinistem/?lang=an</origFileName><parallel_text xml:lang="fin" location="saamelaiskarajien_vaalien_aantenlaskenta.html"/><parallel_text xml:lang="sme" location="samedikki_valggaid_jienaidrehkenastin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sämitige vaaljâi jienâirekinistem</p>
<p>Valjâlävdikodde aalgât jienâirekinistem valjâtoimâttâs maŋa vuossaargâ 2.10.2023 tijme 18 Sajosist Anarist. Jienâirekinistem maŋa puáttám vuolgâttâskovertijd kyeđih leehâsthánnáá já huámmášumán väldihánnáá. Toimâttâsâst tuálloo pevdikirje.</p>
<p>Väljejeijeeseervi äššiulmust tâi väriäššiulmust lii vuoigâdvuotâ leđe mieldi jienâirekinistmist.</p>
<p type="title">Merkkim valjâluvâttâlmân</p>
<p>Jienâirekinistem algâttuvvoo tienuuvt, ete lehâsteh puoh poostâ peht meriääigi siste puáttám já valjâlävdikode toimâttâhân macâttum macâttemkovertijd. Valjâlävdikodde merkkee puoh ulmuid, kiäh láá jienâstâm, vuolgâttâskooveert miäldásávt valjâluvâttâlmân.</p>
<p type="title">Jienâstem kalga kyeđđiđ huámmášumán väldihánnáá:</p>
<p>1) jis jienâstâm olmooš ij lah merkkejum valjâluvâttâlmân jienâvuoigâdvuođâlâžžân tâi jis itá, ete sun lii jáámmám ovdil valjâtoimâttâs algâttem;</p>
<p>2) jis vuolgâttâsreivâ lii nuuvt vááijuvlâš, ete ij vissásávt pyevti pahudiđ, ete kii lii jienâstâm; tâi</p>
<p>3) jis valjâkovertân lii rahtum jienâsteijei tâi iävtukkâsân kyeskee tâi eres äšittes merkkim.</p>
<p>Ko puoh jienâstâm ulmuuh láá merkkejum valjâluvâttâlmân já jienâstmist huámmášumán väldihánnáá kuođđum valjâkoverteh vuolgâttâskovertijguin láá sierrejum tuhhiittum kovertijn, te tuhhiittum valjâkoverteh piäijojeh leehâsthánnáá valjâuurnán.</p>
<p type="title">Jienâstemliipui jyehim juávhoid</p>
<p>Ko puoh tuhhiittum valjâkoverteh láá valjâurnáást, te lehâsteh puoh valjâurnáid já valjâkovertijd.</p>
<p>Jienâi rekinistem várás jienâstemliipuh juáhhojeh juávhoid tienuuvt, ete jieškote-uv iävtukkâs pyerrin adelum jienah láá jieijâs juávkkun. Hilgum jienâstemliipuh sierrejuvvojeh jieijâs juávkkun. Jieškote-uv juávhust orroo jienâstemliipui lohomeeri rekinistoo. Jienâirekinistmist tuálloo sierâ pevdikirje.</p>
<p type="title">Jienâstemliipu hilgom</p>
<p>Jienâstemlippu lii hilgum:</p>
<p>1) jis valjâkovertist lii eres-uv ko ohtâ jienâstemlippu;</p>
<p>2) jis jienâstem lii kuođđum huámmášumán väldihánnáá 35 §:st asâttum vuáđustâssáin;</p>
<p>3) jis jienâstemlippun lii kevttum eres ko valjâlävdikode teddilem stemppâlistum jienâstemlippu;</p>
<p>4) jis iävtukkâs nummeer lii merkkejum tienuuvt, ete ij čielgâsávt uáini ete kiäs jienâ lii uáivildum; já</p>
<p>5) jis jienâstemliipun lii čallum jienâsteijee nommâ tâi toos lii rahtum eromâš tobdomerkkâ tâi eres äšittes merkkim; äšitteemmin ij annoo merkkim, mii tuše čielgâsmit, ete mon iävtukkâs jienâsteijee lii halijdâm jienâstiđ.</p>
<p><em type="italic">Käldee: Laahâ sämitiggeest 17.7.1995/974 </em></p>
</body></document>
