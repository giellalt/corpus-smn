<document xml:lang="smn" id="no_id"><header><title>Sämitigge vuástálist Aanaar já Suáđigil kuávlu väridemmiärádâsâid - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>316</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/11/22/samitigge-vuastalist-aanaar-ja-suadigil-kuavlu-varidemmiaradasaid/?lang=an</origFileName><parallel_text xml:lang="fin" location="saamelaiskarajat_vastustaa_inarin_ja_sodankylan_alueen_varauspaatoksia.html"/><parallel_text xml:lang="sme" location="samediggi_vuostalasta_anara_ja_soadegili_guovllu_varrenmearradusaid.html"/><parallel_text xml:lang="sms" location="saa_mte_gg_vuasttlastt_aanar_da_sua_djel_vuu_d_va_rrjostu_mmstooggid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sämitigge vuástálist Aanaar já Suáđigil kuávlu väridemmiärádâsâid</p>
<p><em type="italic">Torvolâšvuotâ- já kemikaalvirgádâh (Tukes) lii kuáivuttâhlaavâ vuáđuld 14.10.2021 tuhhiittâm Arctic Minerals Exploration AB kyehti väridemalmottâs Aanaar já Suáđigil kieldâi kuávlun. Sämitigge vuástálist väridemmiärádâs, tastko malmâuuccâm já kuáivuttâhtoimâ iä heivii oohtân sämmilij päikkikuávlu luándoin, mávsulij čácáduvâiguin já sämmilij ärbivuáválij iäláttâsâiguin. </em></p>
<p>Miärádâsâi mield värideijee ulmen lii rähtiđ kuávluin loigâttuvâi uuccâm já geologlii karttim sehe uuccâđ kuávlun malmâuuccâmlove majemustáá ive 2023 ääigi. Väridum kuávluh luávdih ohtsis suulân 943 neljihâškilomeetter stuárusii kuávlu Aanaar kieldâ kuávlust já 890 neljihâškilomeetter stuárusii kuávlu Aanaar já Suáđigil kieldâi kuávlust.</p>
<p>Väridum kuávluh láá ollásávt sämmilij päikkikuávlust, uásild nuorttâlâškuávlust, kuulmâ palgâs kuávlust sehe tehálij čácáduvâi piällást. Väridum kuávluin láá meid maaŋgah puáris sämitááluh já Njeellim aassâmenâduvah kuleh väldikodálávt mávsuláid enâdâhkuávloid . Kuávluin ulmuuh eellih puoh sämmilij ärbivuáválij iäláttâsâi mield.</p>
<p>– Väridemmiärádâs aasât sämmilij ärbivuáválij iäláttâsâi mield ellee ulmuid epivises tilán, mast iäláttâsâi mield eellim hiäjusmuvá ubâ paje. Nuorah iä veltihánnáá tuostâ riemmâđ eelliđ ärbivuáválij iäláttâsâi mield, iätá Sämitige II värisaavâjođetteijee Leo Aikio.</p>
<p>Joođoost orroo kuáivuttâhlaavâ uđâsmittem lii tehálâš sämmiláid . Kuáivuttâhlaavâ uđâsmitmist lii velttidmettum väldiđ huámmášumán sämmilij sajattuv algâaalmugin já vuoigâdvuođâid, moh láá torvejum sämmiláid aalmuglii lahâaasâtmist já meid aalmugijkoskâsijn sopâmušâin.</p>
<p>– Kuáivuttâhlaavâ heiviitmist kalga adeliđ tááláást stuárráb merhâšume sämmilij vuoigâdvuotân algâaalmugin paijeentoollâđ já ovdediđ kielâs, kulttuuris já ärbivuáválijd iäláttâsâid. Tääl mij pyehtip tuš čuávvuđ paaldâst, ko sämmilij päikkikuávlu enâmeh väriduvvojeh malmâucâmân, iätá Sämitige II värisaavâjođetteijee Leo Aikio.</p>
<p>Sämitige mield Sämitiigán, Nuorttâlij sijdâčuákkimân sehe áášánkullee palgâsáid kalga tähidiđ máhđulâšvuođâ celkkiđ já väidiđ tohhum väridemmiärádâsâin. Vyeimist orroo kuáivuttâhlaavâ vuáđuld Sämitiigán iä tooimât kopioid väridemmiärádâsâin, moh čyeccih sämmilij päikkikuávlun, ige Sämitiggeest lah väidimvuoigâdvuotâ Tukes väridemmiärádâsâin.</p>
<p>Koččâmušâst orroo Tukes väridemmiärádâsâin puáhtá väidiđ Tave-Suomâ haldâttâhriähtán 22.11.2021 räi (37 peivid miärádâs adelempeeivist eereeb adelempeivi). Väidiđ uážžu tot, kiäs miärádâs čuáccá teikâ mon vuoigâdvuotân, kenigâsvuotân tâi hiätun miärádâs njuolgist vaaigut.</p>
<list><p type="listitem">Sämitige uáivilal mottâs 22.11.2021</p>
<p type="listitem">Tukes väridemmiärádâs Aanaar (Njellim 1)</p>
<p type="listitem">Tukes väridemmiärádâs Aanaar já Suáđigil (Liljarova 2)</p>
</list><p type="title">Lasetiäđuh:</p>
<p>Leo Aikio II värisaavâjođetteijee 040 621 6505 leo.aikio@samediggi.fi</p>
</body></document>
