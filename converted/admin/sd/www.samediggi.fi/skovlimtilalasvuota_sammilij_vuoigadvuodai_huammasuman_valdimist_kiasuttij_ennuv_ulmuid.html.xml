<document xml:lang="smn" id="no_id"><header><title>Škovlimtilálâšvuotâ sämmilij vuoigâdvuođâi huámmášumán väldimist kiäsuttij ennuv ulmuid - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>303</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/11/04/skovlimtilalasvuota-sammilij-vuoigadvuodai-huammasuman-valdimist-kiasuttij-ennuv-ulmuid/?lang=an</origFileName><parallel_text xml:lang="fin" location="koulutustilaisuus_saamelaisten_oikeuksien_huomioimisesta_kerasi_runsaasti_osallistujia.html"/><parallel_text xml:lang="sme" location="skuvlendilalasvuohta_samiid_vuoigatvuodaid_vuhtii_valdimis_cohkkii_olu_oassalastiid.html"/><parallel_text xml:lang="sms" location="skooultempodd_saa_mi_vuoiggadvuodi_lokku_valddmoozzast_noori_vaa_ljest_vuassoodjid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Škovlimtilálâšvuotâ sämmilij vuoigâdvuođâi huámmášumán väldimist kiäsuttij ennuv ulmuid</p>
<p><em type="italic">Sämitigge ornij oovtâstpargoost riehtiministeriöin tuorâstuv 3.11.2022 Aanaar Sajosist škovlimtilálâšvuođâ sämmilij vuoigâdvuođâi huámmášumán väldimist keevâtlii virgeomâhâšpargoost eromâšávt eennâmkevttimsektor ooleest. Škovliimân lâi máhđulâš uásálistiđ meid káidusohtâvuođâ peht já sierâ virgeomâhâšpeelij ovdâsteijeeh lijjii škovlimtilálâšvuođâst ohtsis suulân 60. </em></p>
<p>Škovlimtilálâšvuotâ sämmilij vuoigâdvuođâi huámmášumán väldimist eennâmkevttimsektorân kyeskee virgeomâhâšpargoost lii uási riehtiministeriö valmâštâllâm raasiism vuástásii já šiev aalmugkoskâvuođâi toimâohjelm olášutmist. Škovlimtilálâšvuotâ lâi piiloothaahâ, mast ovdedeh já keččâleh škovlim sämiaašijn kuávlulii já páihálii tääsi virgeomâháid. Taan tove škovlim lâi čuosâttum eromâšávt kuávluikevttim vuáváámist já spiekâstemluuvijn, suojâlem- já meccikuávlui tipšomist já kiävtust, pirâs-, kuáivuttâh-, eennâmamnâs- já čäciluuvijn, sehe časij- já pirâssuojâlmist já pirâskocemist västideijee virgeomâháid.</p>
<p>– Lii pyeri uáiniđ, ete sierâ virgeomâhâšpeleh láá čáittám perustume škovlimtilálâšvuotân, mii kieđâvuš sämmilij vuoigâdvuođâi huámmášumán väldim. Uásálistei meeri lâi positiivlâš olâttâs já čáittá, ete västideijee škovlim puávtáččij leđe taarbâšlâš meid eres sektorij virgeomâháid, iätá Sämitige saavâjođetteijee Tuomas Aslak Juuso.</p>
<p><em type="italic">Koveh: Johanna Alatorvinen / </em>Sämitigge </p>
<p>Škovlim jođetteijen tooimâi riehtiministeriö demokratia- já almosriehtiuásáduv hovdâ Johanna Suurpää já peeivi ääigi fáádást luvâldii professor Martin Scheinin, algâaalmugvuoigâdvuođâi dooseent Leena Heinämäki, Depolarize-haavâ totkee Artemjeff, Sämitige saavâjođetteijee Tuomas Aslak Juuso, pirâsministeriö lahâasâttemräđiolmooš Mirkka Saarela sehe riehtiministeriö sierânâsäššitobdee Oula-Antti Labba.</p>
<p>Škovlim ulmen lâi jyehiđ škovliimân uásálisteid tiäđu já pargoniävuid sämmilij vuoigâdvuođâi huámmášumán väldimân já olášuttem pyereedmân sii jieijâs virgeomâhâšpargoost. Peeivi ääigi savâstâllii meid tast, ete maht sierâ virgeomâhááh puávtáččii toimâidisguin ovdediđ sämmilij oovtviärdásâšvuođâ já uásálistem miärádâstohâmân sehe sämmilij ärbitiäđu huámmášumán väldim pirrâsân já eennâmkevttimân kyeskee miärádâstohâmist. Toos lasseen škovliimist savâstâllii rááhtuslii olgoštem haamijn já viggii adeliđ uásálisteid tuáváduvâid já pargoniävuid olgoštem vuástásii paargon sii jieijâs toimâpirrâsijn.</p>
<p>– Taat lii piiloothaahâ, mon vuáđuld mij pyehtip smiettâđ västideijee škovliimij táárbu puátteevuođâst. Škovlim lii ohtâ vyehi ovdediđ sämmilij vuoigâdvuođâi keevâtlii olášume, iätá riehtiministeriö demokratia- já almosriehtiuásáduv hovdâ Johanna Suurpää.</p>
<p>Uáppáásm raasism vuástásii já šiev aalmugkoskâvuođâi toimâohjelmân tääbbin (suomâkielân) .</p>
<p type="title">Lasetiäđuh:</p>
<p>Laura Olsén-Ljetoff Iäláttâsčällee +358 40 617 5113 laura.olsen-ljetoff@samediggi.fi</p>
</body></document>
