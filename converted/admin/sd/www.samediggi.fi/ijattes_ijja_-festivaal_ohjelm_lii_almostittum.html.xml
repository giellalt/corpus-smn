<document xml:lang="smn" id="no_id"><header><title>Ijâttes ijjâ -festivaal ohjelm lii almostittum - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>425</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/07/02/ijattes-ijja-festivaal-ohjelm-lii-almostittum/?lang=an</origFileName><parallel_text xml:lang="eng" location="programme_for_ijahis_idja_-festival_is_published.html"/><parallel_text xml:lang="fin" location="ijahis_idja_-festivaalin_ohjelma_on_julkaistu.html"/><parallel_text xml:lang="sme" location="ijahis_idja_-festivala_programma_lea_almmustahtton.html"/><parallel_text xml:lang="sms" location="ijahis_idja_-fe_sttvaal_programm_lij_o_lmstottum.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ijâttes ijjâ -festivaal ohjelm lii almostittum</p>
<p>Porgemáánust ornimnáál Ijâttes ijjâ -algâaalmugij muusikfestivaal ohjelm lii almostittum. Anarist kuttnubálovváád tove ornimnáál festivaal teeman láá sämikielah, OA algâaalmugkielâi ive mield. Festivaaloholoopâ falâldâhân kulá konsertij paaldâst savâstâllâmaareen, sämmiliih valastâllâmkištoh, sämityejimarkkâneh sehe párnái já nuorâi jieijâs ohjelm.</p>
<p>Tábáhtume álgá vástuppeeivi 16.8. párnái- já nuorâipeivijn. Peeivi ääigi muuneeld almottâttâm párnááh já nuorah uásálisteh pargopáájáid sehe peesih uáiniđ sämmilijd uánihisfiilmâid. Jieijâs mättim párnááh já nuorah peesih čäittiđ Násttážat-nuorâikonsertist. Konsertist lávdásteh meid <em type="italic">Wimme Saari </em>, <em type="italic">Mihkku Laiti </em>já algâaalmugkyessi <em type="italic">Aydar Churupov </em>. Churupov puátá Siberiast Altai kuávlust já lii Telengit-aalmugjuávhu ovdâsteijee. </p>
<p>Festivaal liäkkoo vástuppeeivi tme. 18.00. Lekkâmohjelmist lávdásteh jyeigee <em type="italic">Nils-Heikki Paltto </em>sehe tivtâsteijee <em type="italic">Inger-Mari Aikio </em>. Siämmáá ääigi meid sämityejimarkkâneh lekkâseh. Lekkâmij maŋa olgoläävdi alne álgá Ijâttes Ijjâ -aareen. OA algâaalmugkielâi ive kunnen sänirijjâvuođâseervi Suomâ PEN uárnee paaneelsavâstâllâm <em type="italic">Mii kollekielâ (Kultainen kielemme) </em>sämikielâlii kirjálâšvuođâ merhâšuumeest sämikulttuurân, sämisiärvádâhân sehe uhkevuálásáid sämikieláid. Paaneelsavâstâllâm joođeet Suomâ PEN stiivrâ jeessân sehe kielâ- já jurgâlemkomitea saavâjođetteijee <em type="italic">Pirita Näkkäläjärvi </em>. </p>
<p>Vástuppeeivi konsertijd Ijâttes iijâ válduläävdi alne aalgât anarâš lávloo já livđe-ärbivyevi mättee <em type="italic">Anna Morottaja </em>. Sun almostit konsertist suu deebyytalbum. Suu maŋa läävdi alne puátá eidu uđđâ album almostittâm <em type="italic">Niko Valkeapää </em>juávhuinis. Čuávuvâžžân vuárust lii kenski tobdosumos sämiartist, taažâsämmilâš lávloo <em type="italic">Mari Boine </em>. Valkeapää náál meid Boine lii eidu almostittâm uđđâ muusik. Vástuppeeivi konsertijd looppât miänuin DJ-kollektiv Article 3, mii suáittá sämimuusik sehe eres algâaalmugij muusik. </p>
<p>Lávurduv 17.8. ohjelm álgá konsertijn säämimuseo Siida olgomuseost Movsháá tuuveest. Intiim konsertist láávdást jyeigee <em type="italic">Wimme Saari </em>. Konsert liipuid vyebdih Siidast tábáhtusohhoost. </p>
<p>Festivaalkuávlu lekkâs lávurduv tme. 15.00. Vástuppeeivi álgám sämityejimarkkâneh juátkojeh kuávlust. Ijâttes ijjâ -festivaal lávurduv algâeehid láá táválávt peessâm navdâšiđ muusikist meid sämikulttuurkuávdáš Saijoos auditoriost já nuuvt lii meid taan ive. Festivaal teemakonsert <em type="italic">Halijdiččim (Haluaisin) </em>čana kiäsutteijee náál oohtân tiivtâid, lavluid, juáigusijd já muusik. Mieldi láá <em type="italic">Niko Valkeapää </em>, <em type="italic">Inger-Mari Aikio </em>, <em type="italic">Ánná Káisa Partapuoli </em>já <em type="italic">Øystein Nilsen </em>. </p>
<p>Lávurduv olgoläävdi ohjelm liäkká Máttut-konsert. Konsertist Jauristuoddâr juáigusijd jyeigih <em type="italic">Anna-Reetta Niemelä </em>, <em type="italic">Matias Niemelä </em>, <em type="italic">Petra Biret Magga-Vars </em>já <em type="italic">Anna Näkkäläjärvi-Länsman </em>. <em type="italic">Janne Lappalainen </em>čuojâldit sraŋgâčuojânáin já perkussionáin. Ijâttes iijâ olgoläävdi alne lávdásteh lávurduv meid jyeigee <em type="italic">Øystein Nilsen </em>, algâaalmugkyessi <em type="italic">Aydar Churupov </em>, umesämikielâlâš lávloo <em type="italic">Katarina Barruk </em>juávhuinis, pop-juávkku <em type="italic">Isák </em>sehe pegâlmâs folkrock-juávkku <em type="italic">Sančuari </em>. Ovdil mainâšum artisteh lávdásteh vuossâmuu tove Ijâttes ijjâ -festivaalijn. Konsertij paaldâst valastâleh. Šlaajân lii häppilis já tärkkivuođâ vättee njuárustem. Kišto lii Saijoos šiljoost. </p>
<p>Ijâttes ijjâ 16.–17.8.2019 Anarist. Muneliipui vyebdim álgá 5.7.2019.</p>
<p>Ijâttes iijâ uárnejeh Anára Sámisearvi ry, Sämitigge, Säämi máttááttâskuávdáš, Säämimuseo Siida, Aanaar kieldâ já Yle Sápmi. Festivaal oovtâstpargokyeimih láá Hooteel Kollehovi, Wilderness Hotel Inari já Hooteel Inari.</p>
<p type="title">Lasetiäđuh:</p>
<p>Pyevtitteijee Oula Guttorm oula.guttorm(at)samediggi.fi +358 40 667 4545</p>
<p>www.ijahisidja.fi</p>
</body></document>
