<document xml:lang="smn" id="no_id"><header><title>Sämitigge váldá anon spiekâstâhtile Sämitige toimânaavcâ já pargei pargotorvolâšvuođâ visásmittem tiet - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>357</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/05/31/samitigge-valda-anon-spiekastahtile-samitige-toimanaavca-ja-pargei-pargotorvolasvuoda-visasmittem-tiet/?lang=an</origFileName><parallel_text xml:lang="fin" location="saamelaiskarajat_ottaa_kayttoon_poikkeustilan_saamelaiskarajien_toimintakyvyn_ja_henkiloston_tyoturvallisuuden_varmistamiseksi.html"/><parallel_text xml:lang="sme" location="samediggi_valda_geavahussii_spiehkastatdili_samedikki_doaibmannavcca_ja_bargoveaga_bargodorvvolasvuoda_sihkkarastima_varas.html"/><parallel_text xml:lang="sms" location="saa_mte_gg_valdd_aannmo_sse_pannsam_vue_jj_saa_mtee_gg_taimmjempastlvazvuod_da_tuajjlazkaa_dd_tuajjstaanvuod_ra_vvjem_vaaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sämitigge váldá anon spiekâstâhtile Sämitige toimânaavcâ já pargei pargotorvolâšvuođâ visásmittem tiet</p>
<p><em type="italic">Sämitige stivrâ lii meridâm väldiđ anon spiekâstâhtile 30. čohčâmáánu 2022 räi. Spiekâstâhtile váldoo anon, tastko Sämitigge ij innig paste táálái resursijguin västidiđ Sämitiigán puáttee aašij tuárvi pyeri valmâštâlmist pivdum äigitaavlu siste. Spiekâstâhtile ääigi Sämitigge huolât ovdâsaajeest organisaatio lahâaasâtlijn pargoin, moh lohtâseh sämikulttuur siäilumân já oovdedmân. </em></p>
<p>Sämitige pargon lii hoittáđ aašijd, moh kyeskih sämmilij jieijâs kielân já kulttuurân sehe sii sajattâhân algâaalmugin. Sämitigge oovdâst sämmilijd jieijâs pargoid lohtâseijee aašijn aalmuglijn já aalmugijkoskâsijn ohtâvuođâin. Sämitigge lii mieldi paijeel 150 pargojuávhust, ráđádâl ihásávt 30–50 lahâaasâtlâš ráđádâlmid sehe addel 120–250 ciälkkámuššâd tâi iävtuttâssâd ivveest. Sämitige pargoh láá lasanâm merhâšitteht majemui iivij ääigi. Ovdâmerkkân Sämitiigán puáttee ovdâstemtáttumeh laa lasanâm 80 % ko verdid ihán 2019. Eromâšávt tutkâmhaavâi já čielgiittâsâi siärvusliih miettâmtáttumeh láá lasanâm.</p>
<p>– Koččâmuš lii tast, ete Sämitige ruttâdem lii kuhháá lamaš liijkás ucce. Mij ep lah finnim laseruttâdem, veikâ ton tárbu lii puohtum nuuvt staatâvarijministeriö ko meid riehtiministeriö tiätun. Sämitige pargoh láá miäruštâllum laavâin, mutâ mii resurseh iä innig pijssáá mijjân kullee já ain lasaneijee pargoi hoittáámân, iätá Sämitige saavâjođetteijee Tuomas Aslak Juuso.</p>
<p>Spiekâstâhtile ääigi turvâsteh Sämitige lahâaasâtlijd pargoid. Maajeeb ááigán sirdeh Sämitige tooimâ oovdedmân lohtâseijee pargoid, uási čonâsjuávkkutooimâst, tutkâmhaavâi já čielgiittâsâi siärvuslij miettâmij valmâštâllâm já kieđâvuššâm, uási seminaarij já tábáhtusâi ornimpargoin, oovtâstpargo-orgaanij já ráđádâllâmkuudij čuákkimij ornim, kuosij vuástáväldim sehe Sämitige tooimâ oovdânpyehtim.</p>
<p type="title">Halijdeh visásmittiđ pargei tiervâsvuotâtorvolâš porgâm</p>
<p>Sämitiggeest ohtâ pargee parga ohtuu jieijâs toimâsyergist já toimâsyergi puáhtá leđe tuođâi viijđes. Pargei pargoost vajemân kyeskee čielgiittâsâin láá pahudâm, ete stuorrâ pargomeeri Sämitige pargoresursij háárán toovât háitulii pargokuormim já tuoibâm pargo tovâttem kuormiimist lii hiäjusmâm.</p>
<p>– Pargokuormim kepidem ij innig luhostuu organisaatio toimâkulttuur oovdedmáin, peic kuormim keeppidmân annojeh lase pargeeresurseh. Sämitigge lii ihásávt oovdânpuáhtám riehtiministeriön pargeeresursij tuárvi lasettem. Pargoadeleijen mij kolgâp väldiđ tile tuođâlávt já riemmâđ tárbulijd toimáid vâi visásmittep tiervâsvuotâtorvolâš tile, iätá Sämitige haldâttâhhovdâ Pia Ruotsala-Kangasniemi.</p>
<p>Sämitiggeest lii olášuttum vuoiŋâštiervâsvuotân kyeskee koijâdâllâm pargopájáiguin vyesimáánust 2021 sehe pargotiervâsvuođâhuolâttâs olášuttem čuosâttum pargosaječielgiittâs pargoost vajemist uđđâivemáánust 2022. Kuohtuin láá kavnâttâm tiervâsvuotân háitulii juátkojeijee já kuhesáigásii lijgekuormim.</p>
<p>Sämitige stiivrâ pevdikirje 4/2022 čuákkim 9.-10.5.2022</p>
<p type="title">Lasetiäđuh:</p>
<p>Tuomas Aslak Juuso Saavâjođetteijee 040 687 3394 tuomas.juuso@samediggi.fi</p>
<p xml:lang="sms">Pia Ruotsala-Kangasniemi Haldâttâhhovdâ 010 839 3106 / 040 726 2688 pia.ruotsala@samediggi.fi</p>
</body></document>
