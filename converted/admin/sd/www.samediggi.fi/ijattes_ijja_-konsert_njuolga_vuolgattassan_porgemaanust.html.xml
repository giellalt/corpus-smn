<document xml:lang="smn" id="no_id"><header><title>Ijâttes ijjâ -konsert njuolgâ vuolgâttâssân porgemáánust - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>292</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/06/25/ijattes-ijja-konsert-njuolga-vuolgattassan-porgemaanust/?lang=an</origFileName><parallel_text xml:lang="fin" location="ijahis_idja_-konsertti_suoratoistona_elokuussa.html"/><parallel_text xml:lang="sme" location="ijahis_idja_-konsearta_njuolggosattan_borgemanus.html"/><parallel_text xml:lang="sms" location="iinnte_mes_inn_-konsee_rt_strii_mjet_pa_rggmannust.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ijâttes ijjâ -konsert njuolgâ vuolgâttâssân porgemáánust</p>
<p>Ijâttes ijjâ -festivaal konsert vuolgâttuvvoo njuolgâ vuolgâttâssân 15.8.2020 Anarist, säämi kulttuurkuávdáš Sajosist. Konsertvuolgâttâs čuávvum lii nuuvtá, saje alne ep vääldi ulmuid. Konsertist lávdásteh ráp-artist Ailu Valle, Gájanas-juávkku sehe jyeigeeh Iŋgá-Máret Gaup-Juuso já Juha Tornensis.</p>
<p type="title">Ijâttes ijjâ Suomâ Kietâruottâs stuorrâ tuoddârij peeleest</p>
<p>Kietâruottâs kuávlun čyeccih tääl maaŋgah kuáivuttâhsyergi haavah. Kuáivuttâhtoimâ vaiguttičij merhâšitteht Kietâruottâs herkis luándun já elleid. Kuávlu eellimvyeimi vuáđđud luándu kilelis kiävtun, tego luánduiäláttâssáid, luándumaađhâšmân já virkosmittemkiävtun. Kuáivuttâhtoimâ vaiguttičij vaahâglávt putes čassijd, elleid já enâmân. Ijâttes ijjâ -festivaal haalijd čäittiđ torjuus Kietâruottâs kuávlu tovláárájásáid kevtteid já ettâđ oovtâst ij kuáivuttâhtooimân Sämienâmist. Teemakonsertist lávdástává jyeigeeh <em type="italic">Iŋgá-Máret Gaup-Juuso </em>já <em type="italic">Juha Tornensis </em>. Toos lasseen kuávlu ärbivuáválij iäláttâsâi hárjutteijeeh šaddeh kulluđ. </p>
<p type="title">Ailu Valle já Gájanas-juávkku fäälih moodeern sämimuusik</p>
<p>Ailu Valle lii ráp-artist, kote láávdást tavesämikielân, suomâkielân já eŋgâlâskielân. Suu stiijlâst ovtâstuveh uáivil almotteijee saahâ, teknisâšvuotâ já tobdoh. Valle almostitij suu kuálmád studioalbum <span type="quote" xml:lang="sme">“Viidon sieiddit”</span> ađai <span type="quote">“Vijđánâm sieidih”</span> 27.7.2019. Albumist Valle suogârd šoŋŋâdâhnubástus áigáduv jurdâččemvuovijd já luándukoskâvuođâ vuáimálávt filosooflijn vuovvijn; juáigus já spoken word sehe tavesämi-, suomâ- já eŋgâlâskielâlii ráp vuovijguin. Ijâttes ijjâ -konsertist Ailu Valle mieldi láá DJ Uyarakq sehe tánssájeijeeh Janita Rantanen já Niina Rajaniemi.</p>
<p>Gájanas lii sämikielâlâš etno-proge muusikjuávkku Suomâ tavemuu uásist, Ucjuv-Aanaar kooskâst. juávkku lii väljejum eereeb iärrás Kaustisii aalmugmuusikjuuhlij ive juávkkun ive 2017. Juávhu muusik täävist sämmilii ärbivyevi, mii kuáhtáá tááláá ääigi ivnáás oohtân suddâlummeen. Gájanas muusikist puáhtá kuullâđ savâstâllâm ärbivuáválii já tááláá sämimuusik kooskâ. Toos lasseen tast tiäduttuvvoo algâaalmug noonâ ohtâvuotâ luándun. Jieškote-uv stiijlah ovtâstuveh já rähtih maidnii uđđâ já áinoošlajâsii.</p>
<p>Ijâttes ijjâ -konsert njuolgâ vuolgâttâssân lávurduv 15.8. tme 19.00 rääjist čujottâsâst www.sajos.fi/live. Konsert uárnejeh oovtâstpargoost Ijâttes ijjâ -festivaal, Anára Sámisearvi ry, Suomâ Sämitige säämi muusikkuávdáš, säämi kulttuurkuávdáš Sajos já Säämi máttááttâskuávdáá medialinjâš.</p>
<p type="title">Lasetiäđuh:</p>
<p xml:lang="sms">Pyevtitteijee Oula Guttorm +358 40 667 4545 oula.guttorm(at)samediggi.fi www.ijahisidja.fi www.sajos.fi/live</p>
</body></document>
