<document xml:lang="smn" id="no_id"><header><title>Sämitige stivrâ oovdânpuáhtá, ete Sämitige čuákkim hilgo lahâhammiittâs uđđâ sämitiggelaahân - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2018</year><wordcount>249</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/09/14/samitige-stivra-oovdanpuahta-ete-samitige-cuakkim-hilgo-lahahammiittas-udda-samitiggelaahan/?lang=an</origFileName><parallel_text xml:lang="fin" location="saamelaiskarajien_hallitus_esittaa_saamelaiskarajien_kokoukselle_lakiluonnosta_uudeksi_saamelaiskarajalaiksi_hylattavaksi.html"/><parallel_text xml:lang="sme" location="samedikki_stivra_evttoha_samedikki_coahkkimii_ahte_lahkahamus_odda_same-diggelahkan_hilgojuvvo.html"/><parallel_text xml:lang="sms" location="saa_mtee_gg_halltos_e_tkkad_saa_mtee_gg_sabbra_heelgeed_laa_kkhaamstoozz_odd_saa_mte_gglaa_kken.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sämitige stivrâ oovdânpuáhtá, ete Sämitige čuákkim hilgo lahâhammiittâs uđđâ sämitiggelaahân</p>
<p><em type="italic">Sämitige stivrâ meridij oovdânpyehtiđ Sämitige čuákkimân, ete tot hilgoččij haldâttâs oovdânpyehtim sämitiggelaavâ nubásmitmân. Sämitige stivrâ ana, ete sämitiggelaavâ 9 ceehi miäldásâš ráđádâllâmkenigâsvuotâ ij lah olášum ääšimiäldásávt. </em></p>
<p>– Sämitigge oonij 9 ceehi miäldásii ráđádâlmist 30.8., ete tot ráđádâllâm ij lamaš ko tuš peri teknisâš kuullâmtilálâšvuotâ ijge tot tiävdám sämitiggelaavâ 9 ceehi tárguttâs olmâ ráđádâlmist, muštâl Sämitige saavâjođetteijee Tiina Sanila-Aikio.</p>
<p>Luuvâ Sämitige oles vástádâs 14.9. staatârááđán täst ( suomâkielân) .</p>
<p>– Riehtiministeriö já Sämitigge láá oovtâst ráhtám raavâmuštottemčalluu 9 ceehi miäldásii ráđádâllâmlattiimist já lii-uv uáli läitittettee, ete sämitiggelaahân kyeskee ráđádâlmist ráđádâllâmkenigâsvuotâ ij olášum teikâ Sämitige ráđádâllâmpivdemáid iä miettâm, juátká Sanila-Aikio.</p>
<p>Toimâkode pargo čuávvumjuávhuiguin ovdánij tälviv 2017-2018, mutâ aalgâ rääjist toimâkoddeest lijjii tiäđust pargo vátávumos sajeh. Tondiet Sämitigge luovânij-uv ráđádâlmijn , mutâ uáiviminister avžuuttâsâst meridij kuittâg-uv juátkiđ ráđádâlmijd . Toimâkodde kuođij smiettâmuš ciälkkámušâi adelem várás kesimáánust 2018.</p>
<p>– Sämitigge kale piivdij merkkiđ toimâkode 13.6. tollum čuákkim pevdikiirján, ete čuávvoo vaaljâi olášuttem tááláá laavâ vuáđuld lii pargojuávhu finnim toimânadelem vuástásâš já siämmást ton Suomâ haldâttâs já Sämitige koskâsii ohtsâšibárdâs vuástásâš, moos pargojuávhu asâttem vuáđudui, looppât Sanila-Aikio.</p>
<p>Sämitige stivrâ ana, ete laahâ Sämitiggeest lii tergâdumos laahâ sämmilij jieijâs kielân já kulttuurân kyeskee jiešhaldâšem, jiešhaldâšem ornijdem já ton peht oles sämmilij jiešhaldâšem uáinust. Laahâ Sämitiggeest olášut sämmiláid algâalmugin Suomâ vuáđulaavâst tähidum vuoigâdvuođâid. Sämitiggelaavâ hástuseh sehe nubástustáárbuh láá maaŋgâin oosijn lamaš tiäđust joba laavâ asâttem rääjist. Sämitige prioriteettin lii lamaš jo maaŋgâ vaaljâpaje uđâsmittiđ laavâ Sämitiggeest.</p>
<p><em type="italic">Lasetiäđuh: </em></p>
<p>Sämitige saavâjođetteijee Tiina Sanila-Aikio puh. 050 300 1780, tiina.sanila-aikio(at)samediggi.fi</p>
</body></document>
