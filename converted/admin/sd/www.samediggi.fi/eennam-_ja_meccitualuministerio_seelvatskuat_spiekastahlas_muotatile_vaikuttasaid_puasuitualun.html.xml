<document xml:lang="smn" id="no_id"><header><title>Eennâm- já meccituáluministeriö seelvâtškuát spiekâstâhlâš muotâtile vaikuttâsâid puásuituálun - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>286</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/03/13/eennam-ja-meccitualuministerio-seelvatskuat-spiekastahlas-muotatile-vaikuttasaid-puasuitualun/?lang=an</origFileName><parallel_text xml:lang="fin" location="maa-_ja_metsatalousministerio_selvittaa_poikkeuksellisten_lumiolosuhteiden_vaikutuksia_poronhoitoon.html"/><parallel_text xml:lang="sme" location="eana-_ja_meahccedoalloministeriija_cielggada_spiehkastatmuohtadili_vaikkuhusaid_boazodollui.html"/><parallel_text xml:lang="sms" location="madd-_da_mea_cctaallministeria_ciolgad_a_lnn_aarrai_muottvue_jj_vaaiktoozzid_puazzhoiddu.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Eennâm- já meccituáluministeriö seelvâtškuát spiekâstâhlâš muotâtile vaikuttâsâid puásuituálun</p>
<p>Eennâm- já meccituáluministeriö lii adelâm 5.3.2020 miärádâs Palgâsij ovtâstus alguu vuáđuld selvâttiđ vaahâg, mii lii kuáhtám puásuituálu. Miärádâs mield Luánduriggodâhkuávdáš ráhtá puásuivaahâglaavâst uáivildum čielgiittâs muotâtiileest laavâst uáivildum máhđulijn vahâgijn sehe ton vaikuttâsâin puásuituálun. Tutkâmuš ráhtoo ovdil 2.8.2020.</p>
<p>Eennâm- já meccituáluministeriö miärádâs mield lii čielgâs, ete muotâtile lii taan täälvi vaigâdub ko táválávt. Täälvi 2019-2020 muotâtile puáhtá meid pahudiđ áimutiettuu lágádâs lovottuvâin . Eennâm- já meccituáluministeriö kiäččá, ete taat addel tuárvi agâstâllum suujâ vaahâg seelvâtmân puásuivaahâglaavâ mield.</p>
<p><span type="quote">“Sämitigge ana pyerrin, ete eennâm- já meccituálu ministeriö lii algâttâm selvâttiđ spiekâstâhlâš muotâtile tuođâlâšvuođâ puásuituálukuávlust”</span>, iätá Sämitige saavâjođetteijee Tuomas Aslak Juuso.</p>
<p>Ministeriö ooinij kuittâg, ete vaahâg vijdoduv ij pyevti lyetittetteht selvâttiđ puásuivaahâglaavâst mainâšum neelji oho meriääigist, tanen ko muotâtile kukkodâh já ton vaikuttâsah nuuvt ko elimân kuođđum poccui jämimeh já vyesiprooseent uáinojeh esken maŋeláá kiđđuv já keesi aalgâst. Siämmáást máhđuliih vahâgeh já monâttâsah/jämimeh láá tuođâštmist maŋeláá, om. ko puásuiluvâttâllâm valmâštuvá.</p>
<p>”Lii ahheev, ete iä pyevti reagistiđ tilán tääl tállân ko toho ličij tárbu. Muotâtile já jieŋâkeerdih muottuu siste láá tovâttâm lasepiemmâm táárbu maaŋgâin palgâsijn. Jotelis reagistem ličij máhđulávt iästám stuárráb vahâgijd, juátká II värisaavâjođetteijee Leo Aikio.</p>
<p><span type="quote">”Nubástum šoŋŋâduv keežild palgâsij já sijdâi nahcâ reagistiđ jotelávt nubástum luándutiilijd tiäduttuvvoo. Lii tehâlâš, ete puásuiulmuuh pyehtih jieijah meridiđ pargotaavijd jieijâs luándutile mield”</span>, looppât saavâjođetteijee Juuso.</p>
<p>Sämitigge keesij eennâm- já meccituáluministerân, ete eennâm- já meccituáluministeriö algâttičij nuuvt jotelávt ko máhđulâš selvâttempargo tast, puáhtá-uv taan täälvi muotâtile anneeđ taggaar puásuituálu teivâm äššin, mon vuáđuld puásuiulmuin ličij máhđulâš uážžuđ luándutile tovâttâm ekonomâlâš monâttâsâin sajanmáávsu Palgâsij ovtâstus alguu mield.</p>
<p xml:lang="fin"><em type="italic">Kove: Tarja Länsman </em></p>
<p type="title">Lasetiäđuh:</p>
<p>Saavâjođetteijee Tuomas Aslak Juuso puh. 040 1871 331, tuomas.juuso(at)samediggi.fi</p>
<p>II värisaavâjođetteijee Leo Aikio puh. 040 621 6505, leo.aikio(at)samediggi.fi</p>
<p>Iäláttâsčällee Sarita Kämäräinen puh. 040 186 7258, sarita.kamarainen(at)samediggi.fi</p>
</body></document>
