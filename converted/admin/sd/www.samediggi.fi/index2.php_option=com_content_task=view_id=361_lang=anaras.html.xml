<document xml:lang="smn" id="no_id"><header><title>Samediggi - Saamelaiskäräjät - Säminuorâi muusik puátá Ruávinjaargân</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>307</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=361&amp;lang=anaras.html</origFileName><parallel_text xml:lang="fin" location="index2.php_option=com_content_task=view_id=361_lang=finnish.html"/><parallel_text xml:lang="sme" location="index2.php_option=com_content_task=view_id=361_lang=davvi.html"/><parallel_text xml:lang="sms" location="index2.php_option=com_content_task=view_id=361_lang=nuortta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Säminuorâi muusik puátá Ruávinjaargân</p>
<p>Ruávinjaargâ kaavpug nuorâisaje Mondest nuorah lávluh, jyeigih já suáittih tave-, aanaar- já nuorttâsämikielân pessijái maŋa. Säminuorâi taaidâtábáhtus čuákkee paijeel 300 säminuorrâd Ruávinjaargân 7.-8. cuáŋuimáánu. Taaidâtábáhtus uárnejuvvoo tääl vuossâmuu keerdi sämikuávlu ulguubeln.</p>
<p>Taaidâtábáhtus halijdui orniđ Ruávinjaargâst, ko kaavpugist äässih viehâ ennuv säminuorah, kiäh iä lah ovdil uásálistám taaidâtábáhtusân já tuše häärvih láá finnim sämikielâ máttáátâs škoovlâst. Säminuorâi taaidâtábáhtusah láá uárnejum 1970-lovo rääjist.</p>
<p>Váldu-uárnejeijee sämitigge haalijd, et taaidâtábáhtus lii nuuvt maaŋgâ säminuorâ ooláádmuddoost, ko máhđulâš. Tábáhtus ohtân uáivilin lii meiddei movtáskittiđ sämikielâ luhâmân. Taaidâtábáhtus tuárju talle sehe nuorâi taaidâpuđâldâsâid et sämikielâ kevttim. Maaŋgah tobdos sämitaaidâreh láá finnim vuossâmuid lávtástâllâmvuáttámušâid eidu taam tábáhtusâst. Tábáhtus lii áinoo jyehi-ihásâš sämikielâlâš nuorâitábáhtus Suomâst.</p>
<p type="title">Teeman muusik</p>
<p>Säminuorâi taaidâtábáhtus teeman lii taan ive muusik jieškote-uv šlaajâst. Tábáhtusan láá almottâttâm 22 musijkkárid tai muusikjuávkkud, main láá puohnâssân 150 kiišton uásálisted. Čáittuseh ovdâsteh tave-, aanaar- já nuorttâsämikielâid. Nuorah puátih tábáhtusan masa puohâin sämikuávlu škoovlâin. Ruávinjaargâst láá tábáhtusân almottâttâm kulmâ juávhu/musijkkár. Tábáhtusan uárnejuvvojeh linjâšautosáátuh jyehi kuávlust sämikuávlu.</p>
<p>Tábáhtus álgá koskoho 7. cuáŋuimáánu Nivavaara vyelitääsi škoovlâst tme 18.30 Kiärun sämiteatter čáittusáin Ovtta guovvamánoija (Oovtâ kuovâmánuiijâ). Eehid juátkoo nuorâisaje Mondest tme 20.00 sämikielân rokkájeijee SomBy konsertáin. SomBy lii nijttám mááinu Suomâ lasseen Taažâst já Ruotâst. Moonnâm čoovčâ tot puovtij eurooplij ucceeblovokuávlui laavlâkištoost Liet internationaalâst vuáitu Sáámán. SomBy vuálgá joton Ruávinjaargâ tábáhtusâst deebyytalbumis Álas eana (pietittis eennâm) almostittemturneen.</p>
<p>Tábáhtus ääigi puáhtá meiddei uápásmuđ säämi muusikkân, kirjálâšvuotân já tuojijd. Säämi tuájárij servi Sámi Duodji ry uásálist tábáhtusan oovdânpyehtimáin já vyebdimáin pyevtittâsâidis.</p>
<p>Säminuorâi taaidâtábáhtus kulá väldikodálâš Nuorâ Kulttuur tábáhtusan, mii ij uárnejuu taan ive. Máttááttâsministeriö ruttâd kuittâg säminuorâi taaidâtábáhtus meid taan kiiđâ. Tábáhtus uárnejeh Sämitigge, Säämi párnáikulttuurkuávdáš, Ruávinjaargâ kaavpug já Ruávinjaargâ sämiservi Mii ry.</p>
<p>Looveest lii hitruus já ivnáás säminuorâi juhle, ko sämimáccuhijguin čiŋâdâttâm säminuorah almostuveh Ruávinjaargâ kááđukován! Puoh tábáhtussáid lii rijjâ páássâm.</p>
<p type="title">Lasetiäđuh:</p>
<p xml:lang="fin">Kaisa Tapiola</p>
<p xml:lang="fin">kaisa.tapiola(at)samediggi.fi</p>
<p>puh. 010 839 3132, 050 435 0177</p>
<p xml:lang="sme">www.samediggi.fi</p>
<p xml:lang="nno">http://www.samiteahter.org/</p>
<p xml:lang="nno">www.tuuparecords.fi</p>
<p xml:lang="fin">http://www.myspace.com/sombyfinland http://www.rovaniemi.fi/suomeksi/Palveluhakemisto/Nuoret/Nuorisotilat.iw3</p>
</body></document>
