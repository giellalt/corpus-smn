<document xml:lang="smn" id="no_id"><header><title>Anarâšaašij ráđádâllâmkode saavâjođetteijen Heikki Paltto - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>240</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/06/11/anarasaasij-radadallamkode-saavajodetteijen-heikki-paltto/?lang=an</origFileName><parallel_text xml:lang="fin" location="inarinsaamelaisasiain_neuvottelukunnan_puheenjohtajaksi_heikki_paltto.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Anarâšaašij ráđádâllâmkode saavâjođetteijen Heikki Paltto</p>
<p><em type="italic">Anarâšaašij ráđádâllâmkode saavâjođetteijen väljejui Heikki Paltto já värisaavâjođetteijen Kirsti Kustula. Ráđádâllâmkodde čokkânij vuossâmuu keerdi vuossaargâ 10.6.2019. Čuákkimist kieđâvuš </em><em type="italic">šojii ráđádâllâmkode ornijdum lasseen anarâššáid kyeskee äigikyevdiliih ääših, tegu Jieŋâmeerâ rađehaahâ sehe tuotâvuotâ- já sovâdâttâmproosees. </em></p>
<p>Ráđádâllâmkodde meridij čuákkimistis iävtuttiđ tuotâvuotâ já sovâdâttâmproosees mandaatráđádâlleid, ete mandaatist mainâšuvvoo anarâšah jiejâs juávkkun. Ton lasseen ráđádâllâmkodde iävtut, ete parlamentaarlâš čuávvumjuávhu aasâtmist váldoo huámášumán anarâšâi ovdâstem.</p>
<p>Jieŋâmeerâ rađehaavâst ráđádâllâmkodde pahudij, ete tot váldá huolâid tuođâlávt, maid anarâšah láá puáhtám oovdân haavâ uásild. Ráđádâllâmkodde kieđâvuš ääši čuávuváin čuákkimijn. Ton lasseen ráđádâllâmkodde haalijd ovdediđ čielgiittâs rähtim anarâšâi ärbivuoigâdvuođâin sehe navdâšemvuoigâdvuođâin eennâm- já čäcikuávluin nuuvt siärvus ko ovtâskâs ulmuu tääsist. Ráđádâllâmkodde meridij kieđâvuššâđ ääši čuávuváá čuákkimist.</p>
<p><span type="quote">“Lii tehâlâš, ete mij lep peessâm anarâšaašij ráđádâllâmkode pargoost aalgân. Ráđádâllâmkode pargon lii vala valmâštâllâđ taarbâšlijd nubástusâid Sämitige pargo-oornigân ráđádâllâmkode máhđulâš asâttem várás”</span>, iätá ráđádâllâmkode saavâjođetteijee já Sämitige I värisaavâjođetteijee <em type="italic">Heikki Paltto </em>. </p>
<p>Sämitige čuákkim 4/2018 meridij vuáđudiđ anarâšaašij ráđádâllâmkode meriáigásâžžân ihán 2019. Ráđádâllâmkode tárguttâssân lii ovdediđ anarâšâi aašijd já sajattuv. Ráđádâllâmkodde tuáimá raavâadeleijee orgaanin sierâ Sämitige linjáorgaanist. Ráđádâllâmkode jesâneh láá <em type="italic">Jouni Aikio </em>, <em type="italic">Anu Avaskari </em>, <em type="italic">Neeta Jääskö </em>, <em type="italic">Kirsti Kustula </em>, <em type="italic">Heikki Paltto </em>já <em type="italic">Jan Saijets </em>. </p>
<p>Ráđádâllâmkode pargon lii adeliđ ciälkkámušâid Sämitige stiivrân já lävdikuddijd anarâššáid kyeskee aašijn, čuávvuđ anarâššáid kyeskee aašij ovdánem, toimâđ äššitobden anarâššáid kyeskee aašijn sehe toohâđ iävtuttâsâid anarâššáid kyeskee koččâmušâin.</p>
<p><em type="italic">Kove: Juha Kauppinen </em></p>
<p type="title">Lasetiäđuh:</p>
<p>Sämitige I värisaavâjođetteijee Heikki Paltto puh. 040 756 9075, heikki.paltto(at)samediggi.fi</p>
<p>Viestâdemčällee Johanna Alatorvinen puh. 010 839 3140, johanna.alatorvinen(at)samediggi.fi</p>
</body></document>
