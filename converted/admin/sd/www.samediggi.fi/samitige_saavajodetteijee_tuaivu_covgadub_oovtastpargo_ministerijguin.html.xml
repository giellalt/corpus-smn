<document xml:lang="smn" id="no_id"><header><title>Sämitige saavâjođetteijee tuáivu čovgâdub oovtâstpargo ministerijguin - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>214</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/02/06/samitige-saavajodetteijee-tuaivu-covgadub-oovtastpargo-ministerijguin/?lang=an</origFileName><parallel_text xml:lang="fin" location="saamelaiskarajien_puheenjohtaja_toivoo_tiiviimpaa_yhteistyota_ministereiden_kanssa.html"/><parallel_text xml:lang="sme" location="samedikki_sagajodiheaddji_savva_lavgadut_oktasasbarggu_ministeriiguin.html"/><parallel_text xml:lang="sms" location="saa_mtee_gg_saaggjaa_dteei_tuaivv_cappsab_ohttsaztuaj_ministeerivui_m.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sämitige saavâjođetteijee tuáivu čovgâdub oovtâstpargo ministerijguin</p>
<p><em type="italic">Säämi aalmugpeeivi saavâstis 6.2.2022 Sämitige saavâjođetteijee tuáivu čovgâdub oovtâstpargo njuolgist ministerijguin. Toos lasseen saavâst pottii oovdân ei. šoŋŋâdâhnubástus tovâttem hástuseh sämmilâšiäláttâssáid, tárbu sämitiggelaavâ nubástusân sehe tuotâvuotâ- já sovâdâttâmkomissio porgâškyettim. </em></p>
<p>-Mii oovtâstpargo Suomâ staatáin lii ovdánâm majemui iivij. Maaŋgah ministereh láá meid persovnlávt servâm ráđádâlmáid já savâstâlmáid Sämitiggijn. Mun tuáivum, ete taat oovtâstpargo naanoosm ain puátteevuođâst eromâšávt staatârääđi jesânijguin, pahudij saavâjođetteijee Juuso saavâstis.</p>
<p>Saavâjođetteijee puovtij oovdân meid šoŋŋâdâhnubástus negatiivlijd vaikuttâsâid sämmilij ärbivuáválij iäláttâsâi tego puásuituálu já kyelipiivdo hárjutteijeid. Sun tiäduttij šoŋŋâdâhlaavâ uđâsmitten ovdánem tehálâšvuođâ já sämmilij vuoigâdvuođâi huámmášumán väldim meid ton laavâ ooleest. Juuso mield ličij tehálâš, ete sämmilâš šoŋŋâdâhrääđi pesâččij porgâškyettiđ nuuvt jotelávt ko máhđulâš.</p>
<p>Meid tárbu sämitiggelaavâ nubástusân eromâšávt olmoošvuoigâdvuođâi olášume uáinust lâi tehálâš teema saavâjođetteijee aalmugpeeivi saavâst.</p>
<p>-Mun halijdâm-uv oovdânpyehtiđ Suomâ haldâttâsân já aalmugovdâsteijeid suogârdemnáál árvukoččâmuš tast, ete lii-uv Suomâ taggaar staatâ, kost olmoošvuoigâdvuođâi olášume ovdeduvvoo puoh ulmui uásild vâi vuálgá-uv Suomâ tagarij staatâi fáárun, moh tiäđulávt juátkih olmoošvuoigâdvuođâi rikkom, koijâd Juuso.</p>
<p>Juuso uáiná, ete sämmilij tuotâvuotâ- já sovâdâttâmkomissio vuáđudem lii lävkki oovtâstpargo pyereedmân kyevti aalmug kooskâst. Tehálâš hinnán komissio pargo luhostumán Juuso ana tom, ete sämiaalmugist lii luáttámuš prosesân sehe vijđásub nubástus jurdâččemvyevist syemmilii ohtsâškoddeest.</p>
<list><p type="listitem">Luuvâ Sämitige saavâjođetteijee Tuomas Aslak Juuso aalmugpeeivi saavâ tääbbin .</p>
<p type="listitem">Keejâ video Sämitige saavâjođetteijee Tuomas Aslak Juuso aalmugpeeivi saavâst tääbbin.</p>
</list></body></document>
