<document xml:lang="smn" id="no_id"><header><title>Säämi aalmugpeivi ávuduvvoo oovtâst virtuaallávt - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>397</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/01/28/saami-aalmugpeivi-avuduvvoo-oovtast-virtuaallavt/?lang=an</origFileName><parallel_text xml:lang="fin" location="saamelaisten_kansallispaivaa_vietetaan_yhdessa_virtuaalisesti.html"/><parallel_text xml:lang="sme" location="sami_albmotbeaivi_avvuduvvo_ovttas_virtualalaccat.html"/><parallel_text xml:lang="sms" location="saa_mi_meersazpeei_v_juu_hl_jet_ooutsaa_jest_virtuaal_lanji.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Säämi aalmugpeivi ávuduvvoo oovtâst virtuaallávt</p>
<p><em type="italic">Mij ávudep Säämi aalmugpeeivi taan ive virtuaallávt. Sämitige saavâjođetteijee Tuomas Aslak Juuso puávdee puohâid ávudiđ Säämi aalmugpeeivi lávurduv kuovâmáánu 6. peeivi tme 18 rääjist njuolgâ vuolgâttâs peht. </em></p>
<p>– Taat peivi lii tergâd sämmiláid. Táválávt mij čokkâniččijm oohtân nuuvt Sämienâmist ko ton ulguubeln ávudiđ mii aalmug. Tääl spiekâstâhtile ääigi ep pyevti čokkâniđ fyysilávt, mutâ mun tuáivum, ete virtuaaltábáhtus peht mij luhostup jieččân uásild jyehiđ juhletubdâmušâid puoh sämmilij paihijd, muštâl saavâjođetteijee Tuomas Aslak Juuso tábáhtusâst.</p>
<p>Tábáhtus ääigi mij uáinip saavâjođetteijee aalmugpeeivi tiervâttâs, sämipárnái tiervuođâid aalmugpiäiván já kuullâp kuosij jurduid aalmugpeeivist. Eehid ääigi mij peessâp meid navdâšiđ muusikoovdânpyehtimijn já uánihâš fiilmâin. Peesah čuávvuđ aalmugpeeivi tábáhtus čujottâsâst www.sajos.fi/live . Vuolgâttâs álgá tme 18.</p>
<p>Uásálist tábáhtusân vuolgâtmáin aalmugpeeivi tiervuođâid numerân +358 40 663 4493 tekstâsaavâin teikkâ Whatsapp peht. Puávtáh meid vuolgâttiđ tiervuođâid Twitter peht fáddákilgoláin #SäämiAalmugpeivi.</p>
<p>Sämikulttuurkuávdáš Saijoos raavâdviäsu Čaiju lii áávus tme 14-21.30. Aalmugpeeivi raavâdviäsu purâdemlistoost láá kumppâseh sehe njaalgâ niisuh, tego laskijâšpuláh, maid lep liäibum pääihi alne. Čaijust mij nuávdittep korovirustiileest raavâdviäsutooimân adelum avžuuttâsâid já ravvuid.</p>
<p type="title">Säämi aalmugpeivi lii pyeri äigi pyehtiđ oovdân säämi aalmug mainâs</p>
<p>– Aalmugpeivi lii vuosâsaajeest säämi aalmug juhlepeivi, mutâ siämmást tot lii peivi, kuás mij pyehtip kollektiivlávt pyehtiđ oovdân mii aalmug mainâs meid väldiaalmug kooskâst. Taat peivi lii eromâš peivi mušteđ já muštottiđ, ete säämi aalmug maainâs aalgij jo tovle, tot juátkoo ain já taat maainâs juátkoo meid puátteevuođâst, iätá Juuso.</p>
<p>Sämitigge movtijdit väldiđ huámmášumán säämi aalmugpeeivi. Sämitige nuorâirääđi já Nuorâi Akatemia Dihtosis-haahâ juáhá sämmilâštiäđuid já fáálá toimâlijd pargopáájáid oppâlájádâssáid. Lasseen fálusist lii spellâ já sämikulttuur kieđâvuššee tiätukišto –iiđeedlekkâm.</p>
<list><p type="listitem">Tääbbin tun puávtáh tiiláđ speelâid já škovlâkolliistâlmijd</p>
<p type="listitem">Tääbbin tun puávtáh luodiđ iiđeedlekkâm aalmugpiäiván</p>
</list><p>Oktavuohta.com -siijđoh fäälih sämitiäđu máttááttâsân. Siijđoh aneh sistees sierâ škovlâ- já luokkâtaasijn suunâttâllum, fáádáin juohhum oosijd já pargopittáid.</p>
<p type="title">Säämi aalmugpeivi</p>
<p>Säämi aalmugpeivi ávuduvvoo jyehi ive kuovâmáánu 6. peeivi. Ávutuáluh uárnejuvvojeh talle ärbivuáválávt Sämieennâm jieškote-uv kuávluin já tááláá ääigi meid Sämieennâm ulguubeln.</p>
<p>Säämi aalmugpeivi lii ohtâ sämmilij liputtempeivi. Juhlepeivin aalmugpeivi lii vala nuorâ, tastko syemmilii almenáákán tot merkkejui eskân ive 2004. Aalmugpeeivist meridui kuittâg jo ive 1992, já juhlepeeivi historjá uulât paijeel čyeđe ive keččin, ihán 1917. Talle Taažâ Ruándimist uárnejui vuossâmuš tave-eennâmlâš sämičuákkim, mon ulmen lâi suogârdâllâđ sämmilij eellimmáhđulâšvuođâid já väldiđ pele sämmiláid kyeskee koččâmuššáid.</p>
<p type="title">Lasetiäđuh</p>
<p>Saavâjođetteijee Tuomas Aslak Juuso puh. 040 687 3394 / 010 839 3101, tuomas.juuso(at)samediggi.fi</p>
<p>Viestâdemčällee Johanna Alatorvinen puh. 010 839 3140 / 040 663 4493, johanna.alatorvinen(at)samediggi.fi</p>
<p>Raavâdviäsu Čaiju, puh. 040 588 4062, caiju(at)samediggi.fi</p>
</body></document>
