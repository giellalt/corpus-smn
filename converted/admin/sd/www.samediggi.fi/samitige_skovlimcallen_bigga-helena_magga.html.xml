<document xml:lang="smn" id="no_id"><header><title>Sämitige škovlimčällen Bigga-Helena Magga - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>196</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/03/07/samitige-skovlimcallen-bigga-helena-magga/?lang=an</origFileName><parallel_text xml:lang="fin" location="saamelaiskarajien_koulutussihteeriksi_bigga-helena_magga.html"/><parallel_text xml:lang="sme" location="samedikki_skuvlencallin_bigga-helena_magga.html"/><parallel_text xml:lang="sms" location="saa_mtee_gg_skooultospiisren_bigga-helena_magga.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sämitige škovlimčällen Bigga-Helena Magga</p>
<p><em type="italic">Sämitige olesčuákkim valjij čuákkimistis 24.2.2023 škovlimčällee viirgán Guhtur Niillas Juhána Bigga, Bigga-Helena Magga. Magga lii toimâm škovlimčällee virgesajasâžžân ive 2023 aalgâst. </em></p>
<p>Bigga-Helena Magga. <em type="italic">Kove: Johanna Alatorvinen / Sämitigge. </em></p>
<p>Škovlimčällee tuáimá škovlim- já oppâmateriaaltoimâttuv hovdân já škovlim- já oppâmateriaallävdikode oovdânpyehten já čällen. Bigga-Helena Magga juátká škovlimčällee pargostis já vuárdá mielâkiddiivâšvuođáin pargo pyehtim máhđulâšvuođâid já háástuid.</p>
<p>–Lii suámi peessâđ ovdediđ škovlimaašijd já anneeđ huolâ škovlâmaailmist sämiuáinust. Sämitigge puáhtá vaikuttiđ oppâmpoliitlâš linjiimáin nuuvt páihálâš ko riijkâtääsi oppâvuáváámáid, iätá Magga.</p>
<p>Bigga-Helena lii ovdeláá porgâm Sämitiggeest oppâmateriaalpargen sehe Säämi kielâkäldee tavesämikielâ kielâpargen. Sust lii pargohárjánem meid máttáátteijee pargoin sehe jođettemhárjánem projektijn sehe rehtor pargoost. Ive 2023 aalgâst Magga lii toimâm škovlimčällee virgesajasâžžân.</p>
<p>Sämitigge almottij uuccâmnáál škovlimčällee virge uđđâivemáánust kuhesáigásâš škovlimčällee Ulla Aikio-Puoskari sirdâšuudijn Sämmilij tuotâvuotâ- já sovâdâttâmkomissio váldučällee paargon. Škovlimčällee viirgán poođij ohtsis nelji ucâmuš, já Sämitige stivrâ sahhiittâlâi occeid čuákkimistis 10.2.2023.</p>
<p>Sahhiittâlmij maŋa Sämitige stivrâ meridij oovtmielâlávt iävtuttiđ olesčuákkimân Bigga-Helena Magga škovlimčällee viirgán. Magga väljejui jienâstem maŋa: olesčuákkim jienâstij Magga já virge meid uuccâm Petra Kuuva kooskâst. Magga nomâttui viirgán jienâiguin 11–5.</p>
<p><em type="italic">Lasetiäđuh </em></p>
<p xml:lang="sms">Bigga-Helena Magga vs. Škovlimčällee 010 839 3121 / 040 570 2786 bigga-helena.magga(at)samediggi.fi</p>
<p xml:lang="sms">Pia Ruotsala-Kangasniemi Haldâttâhhovdâ 010 839 3106 / 040 726 2688 pia.ruotsala(at)samediggi.fi</p>
</body></document>
