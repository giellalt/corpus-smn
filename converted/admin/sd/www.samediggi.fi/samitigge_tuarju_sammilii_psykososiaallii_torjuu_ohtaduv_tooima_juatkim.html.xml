<document xml:lang="smn" id="no_id"><header><title>Sämitigge tuárju sämmilii psykososiaallii torjuu ohtâduv tooimâ juátkim - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>356</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/04/19/samitigge-tuarju-sammilii-psykososiaallii-torjuu-ohtaduv-tooima-juatkim/?lang=an</origFileName><parallel_text xml:lang="fin" location="saamelaiskarajat_tukee_saamelaisen_psykososiaalisen_tuen_yksikon_toiminnan_jatkamista_.html"/><parallel_text xml:lang="sme" location="samediggi_doarju_sami_psykososiala_doarjaga_ovttadaga_doaimma_joatkima.html"/><parallel_text xml:lang="sms" location="saa_mte_gg_tuarjjad_saa_m_psykososiaal_laz_tuarj_juakkaz_toi_mmjem_juatkkmoozz.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sämitigge tuárju sämmilii psykososiaallii torjuu ohtâduv tooimâ juátkim</p>
<p><em type="italic">Sämitigge iävtut, ete sämmilii psykososiaallii torjuu ohtâduv (Uvjj, Uvjâ, Uvja) tooimâ kalga turviđ. Sämitigge meridij uáivilist čuákkimstis 14.4.2023. Ovdil miärádâs Sämitige čuákkim kuulâi hahâhovdâ Heidi Eriksen oovdânpyehtim ohtâduv tooimâst. Čuákkim tuhhiittij meid Sämitige almostorjuu budjetiävtuttâs ihán 2024 já vuáđudij oppâmateriaalvuávájeijee virge. </em></p>
<p>Uáivilist Sämitigge tiäddut čuávuvái äššiolesvuođâi merhâšume já huámmášumán väldim psykososiaallii torjuu orniimist:</p>
<list><p type="listitem">Sämitigge tuárju ohtâduv tooimâ juátkim.</p>
<p type="listitem">Sämikielâlijn mielâtiervâsvuođâpalvâlusâin lii lamaš vänivuotâ. Ohtâdâh lii vuossâmuš peeli, mii pyevtit aalmuglávt tuođâlii vyeligis šiälmá mielâtiervâsvuođâpalvâlus sämmiláid jieijâs kielân já kulttuurân vuáđđudmáin.</p>
<p type="listitem">Sämmiláid čuosâttum psykososiaallij palvâlusâi pyevtittem já ovdedem kalga turviđ meid talle, ko tuotâvuotâ- já sovâdâttâmkomissio pargo nohá.</p>
</list><p>Sämmilii psykososiaallii torjuu ohtâdâh fáálá sämikulttuur miäldásijd já sämikielâlijd vyeligis šiälmá mielâtiervâsvuođâpalvâlusâid – ravvim, torjuu já kriisâpargo jieijâs eenikielân (tavesämikielâ, anarâškielâ, nuorttâlâškielâ, suomâkielâ). Ohtâdâh lii vuáđudum tuárjuđ sämmilij já Suomâ staatâ koskâsii tuotâvuotâ- já sovâdâttâmkomissiopargo. Psykososiaallâš toorjâ lii tehálâš uási Sämmilij tuotâvuotâ- já sovâdâttâmproosees olášuumeest.</p>
<p>Luuvâ uáivil tääbbin .</p>
<p type="title">Sämitige almostorjuu budjetiävtuttâs ihán 2024</p>
<p>Sämitigge iävtut, ete staatâ ive 2024 budjetân Sämmilij kulttuurjiešhaldâšem paijeentolâmân väriduvvojeh ohtsis 5 818 000 eurod. Taan summeest 330 000 eurod čyeccih sämikielâlaavâ miäldásáid torjuid, 1 481 000 eurod Saijoos láigoid já 4 007 000 eurod Sämitiggeest adelum laavâst uáivildum pargoi hoittám várás. Sämitige iävtuttem lasattâs ličij 1 345 000 eurod, ko verdid ive 2023 vuáđutáásán.</p>
<p>Sämitigge iävtut lasattâs äššikirjehaldâttuv oovdedmân, IT-torjui já tiätutoorvon, arâšoddâdem stivrim já haldâttuv oovdedmân, sämikielâ jurgâlem- já tulkkumtooimâ oovdedmân, sämikielâlaavâ olášutmân, viestâdem oovdedmân, parlamentaarlii pargo oovdedmân, pooliitlii čonâsjuávkkutooimâ oovdedmân, aalmugijkoskâsii tooimâ oovdedmân sehe Säämi Kielâkäldee fastâ tooimân.</p>
<p>Luuvâ iävtuttâs tääbbin .</p>
<p type="title">Oppâmateriaalvuávájeijee virge vuáđudem</p>
<p>Sämitige čuákkim vuáđudij oppâmateriaalvuávájeijee virge škovlim- já oppâmateriaaltoimâttâhân. Vuávájeijee västid iänááš digitaallii oppâmateriaalpargoost, ton oovdedmist, vuáváámist já teknisii olášutmist, sehe sämikielâlii oppâmateriaal nettikäävpi toimâmist.</p>
<p>Škovlim- já oppâmateriaaltoimâttuvâst láá škovlimčällee já oppâmateriaalčällee viirgij lasseen vittâ oppâmateriaalvuávájeijee virge, main ucemustáá ohtâ jieškođe-uv sämikielâ (anarâš-, nuorttâlâš- já tavesämikielâ) oppâmateriaalpaargon. Viirgijn nelji láá lamaš tevdum ive 2022. Oppâmateriaalvuávájeijee pargoh eromâšávt digitaallii materiaal vuávám já teknisij olášutmij uásild láá juátkojeijeeh já ain lasaneijeeh já ruttâdem lii pisovâšluándusâš.</p>
<p>Sämitigge almoot uuccâmnáál oppâmateriaalvuávájeijee virge .</p>
<p type="title">Lasetiäđuh:</p>
<p>Tuomas Aslak Juuso Saavâjođetteijee 040 687 3394 tuomas.juuso@samediggi.fi</p>
<p>Pia Ruotsala-Kangasniemi Haldâttâhhovdâ 010 839 3106 / 040 726 2688 pia.ruotsala@samediggi.fi</p>
</body></document>
