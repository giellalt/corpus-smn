<document xml:lang="smn" id="no_id"><header><title>Saavâjođetteijee Tuomas Aslak Juuso: Kuáivuttâhlaavâ uđâsmittem lii tehálâš sämmiláid - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>398</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/11/26/saavajodetteijee-tuomas-aslak-juuso-kuaivuttahlaava-udasmittem-lii-tehalas-sammilaid/?lang=an</origFileName><parallel_text xml:lang="fin" location="puheenjohtaja_tuomas_aslak_juuso:_kaivoslain_uudistus_on_tarkea_saamelaisille.html"/><parallel_text xml:lang="sme" location="sagajodiheaddji_tuomas_aslak_juuso:_ruvkelaga_odastus_lea_dehalas_sapmelaccaide.html"/><parallel_text xml:lang="sms" location="saaggjaa_dteei_tuomas_aslak_juuso:_kuaivaslaa_jj_oodos_lij_sa_mmlaid_taa_rkes_a_ss.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Saavâjođetteijee Tuomas Aslak Juuso: Kuáivuttâhlaavâ uđâsmittem lii tehálâš sämmiláid</p>
<p><span type="quote">”Kuáivuttâhlaavâ uđâsmittem lii ohtâ taan tove tehálumos lahâasâttemhaahâ sämmilij tááhust. Intressij ruossâlâsvuođah já toi árvuštâllâm, sämmilij päikkikuávlu luándu herkkivuotâ já áinoošlajâsâšvuotâ, sämikulttuur hiäjusmittemkiäldu já toos lohtâseijee vaikuttâsâi árvuštâllâm, rijjâ tiätun vuáđuduvvee munemietâmâš já ärbivuáválij sämmilâšiäláttâsâi puátteevuotâ láá teháliih ääših, maid uđđâ lahâasâttem kalga väldiđ huámmášumán”</span>, iätá saavâjođetteijee Tuomas Aslak Juuso.</p>
<p>Joođoost orroo kuáivuttâhlaavâ uđâsmittem ulmen lii pyerediđ kuáivuttuvâi pirâssuojâlem já toimâhinnáid. Toos lasseen ulmen lii nanodiđ sehe kuáivuttuvâi tuhhiittetteevuođâ páihálávt já äššiomâhái vaiguttemmáhđulâšvuođâid.</p>
<p>Kuáivuttâhlaavâ uđâsmittem tuárjoo pargojuávkku lii pivdám pargosis laseääigi ive 2021 loopâ räi , vâi intresviärdádâllâm puáhtá viijđáht selvâttiđ já selvâttem puátusijd väldiđ mieldi paargon. Intresviärdádâllâm uáivild kuáivuttâhhaavâ hiäđui já hááitui verdidem, mon vuáđuld árvuštâleh, ete puáhtá-uv haahân mieđettiđ love. Kuáivuttâhtooimâ hiättun pyehtih távjá oovdân pargolâšvuođâ sehe amnâsijd, maid finnejeh kuáivuttuvâin. Hááitun láá tubdâstâm eereeb iärrás kuáivuttâhtooimâ pirâsvaikuttâsâid, máhđulijd raijiittâsâid eres iäláttâssáid já vaikuttâsâid eres eennâmkevttimân.</p>
<p>II värisaavâjođetteijee Leo Aikio</p>
<p>Sämitigge lii-uv ovdil maaŋgâin ohtâvuođâin oovdânpuáhtám pargo- já iäláttâsministerân, ete kuáivuttâhlaavâ miäldásijn lopeprosesijn kolgâččii vaikuttâsâi árvuštâllâm já kocceem várás vuáđudiđ jiešráđálii árvuštâllâm- já kocceemorgaan. Orgaan pargoid kulâččij árvuštâllâđ já kocceeđ tooimâ, mii vaaigut sämmilij algâaalmugvuoigâdvuođáid.</p>
<p>”Mij vyerdip mielâkiddiivâšvuođáin intresviärdádâllâm valmâštum. Lii čielgâ, ete lopevirgeomâhááh iä tääl tuubdâst pirrâs já sämikulttuur ohtâvuođâ, iäge tuubdâst kuáivuttâhtooimâ pirrâsist tovâttem nubástusâi vaikuttâs sämikulttuurân já máhđulâšvuođáid hárjuttiđ sämmilij ärbivuáválijd iäláttâsâid, iätá II värisaavâjođetteijee Leo Aikio.</p>
<p>Sämitige čuákkim toolâi vuolgâttâssavâstâllâm kuáivuttâhlaavâ uđâsmitmist čohčâmáánust 2020. Jesâneh, kiäh kevttii sahâvuáru, puohtii savâstâlmist oovdân huolâ tááláá kuáivuttâhpolitiikist já eromâšávt oovdân pajanij Ij kuáivuttuvâid Suomâ kietâruottâsân -lihâstuv pargo Iänuduv tuodârluándu já ärbivuáválij iäláttâsâi peeleest.</p>
<p><span type="quote">”Uđđâ kuáivuttâhlaavâst kalga turviđ sämmiláid tuođâlijd vaiguttemmáhđulâšvuođâid kuáivuttuvváid kyeskee miärádâstohâmân sämmilij päikkikuávlust. Lii sorolâš uáiniđ, ete magareh vaikuttâsah kuáivuttâhtooimâst láá luándun. Taat lii mii päikki. Ep mijgin moonâ nuubij pááikán hiäjusmittiđ sii eellimtile já iäláttâsâi hárjuttemmáhđulâšvuođâid”</span>, juátká Aikio.</p>
<p type="title">Tuávááš:</p>
<list><p type="listitem">Pargo- já iäláttâsministeriö lii piejâm joton kuáivuttâhlahâasâttem uđâsmittem Marin haldâttâsohjelmân kullee kirjimij vuáđuld aasâtmáin roovvâdmáánust 2019 lahâvalmâštâllâmhaavâ laavâ nubásmittem várás.</p>
<p type="listitem">Valmâštâllâm toorjân lii vuáđudum kuáivuttâhlaavâ uđâsmittem pargojuávkku. Sämitige ovdâsteijen pargojuávhust lii Tiina Sanila-Aikio já väriovdâsteijen iäláttâsčällee Sarita Kämäräinen.</p>
</list><p type="title">Lasetiäđuh:</p>
<p>Saavâjođetteijee Tuomas Aslak Juuso puh. 040 687 3394 / 010 839 3101, tuomas.juuso(at)samediggi.fi</p>
<p>II värisaavâjođetteijee Leo Aikio puh. 040 621 6505 / 010 839 3180, leo.aikio(at)samediggi.fi</p>
<p>Vs. lahâčällee Kalle Varis puh. 010 839 3187 / 050 384 7040, kalle.varis(at)samediggi.fi</p>
<p>Vs. pirâsčällee Tiina Lovisa Solbär puh. 010 839 3184 / 050 599 9725, tiinalovisa.solbaer(at)samediggi.fi</p>
<p>Iäláttâsčällee Sarita Kämäräinen puh 010 839 3143 / 040 186 7258, sarita.kamarainen(at)samediggi.fi</p>
</body></document>
