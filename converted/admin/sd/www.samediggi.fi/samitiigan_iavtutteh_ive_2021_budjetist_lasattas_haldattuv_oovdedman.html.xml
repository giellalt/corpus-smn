<document xml:lang="smn" id="no_id"><header><title>Sämitiigán iävtutteh ive 2021 budjetist lasattâs haldâttuv oovdedmân - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>217</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/10/05/samitiigan-iavtutteh-ive-2021-budjetist-lasattas-haldattuv-oovdedman/?lang=an</origFileName><parallel_text xml:lang="fin" location="saamelaiskarajille_esitetaan_vuoden_2021_talousarviossa_lisaysta_hallinnon_kehittamiseen.html"/><parallel_text xml:lang="sme" location="samediggai_evttohuvvo_jagi_2021_buseahtas_lasahusa_halddahusa_ovddideapmai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sämitiigán iävtutteh ive 2021 budjetist lasattâs haldâttuv oovdedmân</p>
<p>Staatâ ive 2021 budjetist iävtutteh Sämitiigán 80 000 euro lasattâs haldâttuv oovdedmân. Keevâtlávt taat meerhâš nube lahâčällee pálkkááttem Sämitiigán.</p>
<p><span type="quote">”Dialog staatáin Sämitige budjetân lohtâseijee tiileest lii ovdánâm majemui iivij ääigi. Mun lam uáli tuđâvâš taan ekonomiatiileest, ete lasattâs haldâttuv oovdedmân tovâččij máhđulâžžân nube lahâčällee pálkkááttem, veikâ puoh mii iävtuttâsâid iä lah váldám huámmášumán”</span>, iätá saavâjođetteijee Tuomas Aslak Juuso.</p>
<p>Sämitige stivrâ meridij Sämitige iävtuttâsâst staatâtoorjân ihán 2021 čuákkimistis 16.4.2020. Sämitigge iävtuttij lasemeriruuđâ táárbu sämmilij poolitlii já čonâsjuávkkutooimâ oovdedmân, sämmilij parlamentaarlii pargo oovdedmân, Säämi Kielâkäldee tooimâ fastâdmân sehe haldâttuv oovdedmân.</p>
<p>Iävtuttâs aagâin mainâšuvvoo, ete tääl Sämitiggeest parga tuš ohtâ lahâčällee, mon pargokiädán kuleh puoh toimâsuorgij lahâasâttemääših (meid pargoviehâhaldâttâh já valjâääših). Oovtâ lahâčällee pargonaavcah iä pijssáá sämitiggelaavâ miäldásij pargoi hoittáámân.</p>
<p>”Sämitige toimâkieddi lii vijđánâm iivij mield já ton mield lii tehálâš meid vijđediđ Sämitige pargovievâ. Nube lahâčällee pálkkááttem lii tehálâš, vâi Sämitigge pasta hoittáđ sämitiggelaavâ miäldásijd pargoid sehe kepidiđ eromâšávt iäláttâs-, vuoigâdvuotâ- já pirâssektor tááláá pargonuáđi, juátká haldâttâhhovdâ Pia Ruotsala-Kangasniemi.</p>
<p>Staatâ ive 2021 budjetiävtuttâsâst lii riehtiministeriö válduluokkaast momentijn 25.01.50 iävtuttum sämmilij kulttuurjiešhaldâšem paijeentolâmist šoddâm koloid 3 909 000 eurod.</p>
<p>Staatâ ive 2021 budjetiävtuttâs</p>
<p>Sämitige iävtuttâs staatâtoorjân ihán 2021</p>
<p type="title">Lasetiäđuh</p>
<p>saavâjođetteijee Tuomas Aslak Juuso, 040 687 3394 / 010 839 3101, tuomas.juuso(at)samediggi.fi</p>
<p>haldâttâhhovdâ Pia Ruotsala-Kangasniemi, 010 839 3106 / 040 726 2688, pia.ruotsala(at)samediggi.fi</p>
</body></document>
