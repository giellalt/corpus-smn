<document xml:lang="smn" id="no_id"><header><title>Sämiašij ráđádâllâmpeeivijn oovdân ei. algâalmugij vuoigâdvuođâi tooimânpieijâm Suomâst - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>236</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/11/16/samiasij-radadallampeeivijn-oovdan-ei-algaalmugij-vuoigadvuodai-tooimanpieijam-suomast/?lang=an</origFileName><parallel_text xml:lang="fin" location="saamelaisasioiden_neuvottelupaivilla_esilla_mm__alkuperaiskansojen_oikeuksien_toimeenpano_suomessa.html"/><parallel_text xml:lang="sme" location="sameassiid_raddadallanbeivviin_ovdan_ee__eamialbmogiid_vuoigatvuodaid_ollasuhttin_suomas.html"/><parallel_text xml:lang="sms" location="saa_maa_ssi_sagstoollampeei_vin_a_ssen_jm__alggmeerai_vuoiggadvuodi_taimmapiijjmos_laa_ddjannmest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sämiašij ráđádâllâmpeeivijn oovdân ei. algâalmugij vuoigâdvuođâi tooimânpieijâm Suomâst</p>
<p><em type="italic">Sämiašij ráđádâllâmpeeivih uárnejuvvojeh skammâmáánu 16.-17. peeivi 2020 káidusohtâvuođâiguin. Ráđádâllâmpeeivih uárnejuvvojeh jyehi ive já peeivij ulmen lii moonnâđ čoođâ äigikyevdilis sämiaašijd ministeriöi virgeulmui já Sämitige ovdâsteijei kooskâst. Taan ive ráđádâllâmpeeivijn oovdân láá čuávuvááh teemah: algâalmugij vuoigâđvuođâi tooimânpieijâm Suomâst sehe kejâstâh sämmilij kielâ já kulttuur kyeskee meriruuđâi tilán. </em></p>
<p>Ráđádâllâmpeeivij vuossâmuu peeivi uárnejuvvoo puoh ministeriöid uáivildum ohtâsâš uási, kost kieđâvušeh algâalmugij vuoigâdvuođâi tooimânpieijâm Suomâ almugijkoskâsii olmoošvuoigâdvuotâkenigâsvuođâi já -čonnâsem uásild. Nube peeivi čuákkejeh tiäđuid sämmilij kielâ já kulttuur eromâšávt kyeskee meriruuđâi tiileest.</p>
<p><span type="quote">”Mun vuárdám ráđádâllâmpeeivijn pyeri savâstâllâm sämmilijd kyeskee äigikyevdilijn aašijn. Eromâšávt lii tergâd kieđâvuššâđ algâaalmugij vuoigâdvuođâi tooimânpieijâm Suomâst, tastko Suomâst ij taan räi lah valmâštâllum aalmuglâš strategia ijge algâaalmugij vuoigâdvuođâi julgáštâs tooimânpieijâm lah koordinistum”</span>, iätá saavâjođetteijee Tuomas Aslak Juuso.</p>
<p>Ráđádâlmij nube peeivi savâstâleh lasseen Sämitige iävtuttâm äigikyevdilijn fáádáin jieškote-uv syergi västideijee virgeulmuin. Fáddán láá kulttuurpalvâlusah já kuávdái ruttâdem, sämi-iäláttâsâi hárjutteijei sosiaaltorvo ovdedem sehe sämikielâliih já kulttuurmiäldásiih mielâtiervâsvuotâpalvâlusah.</p>
<p>Sämitiggeest ráđádâllâmpeivijd uásálisteh saavâjođetteijee Tuomas Aslak Juuso, I värisaavâjođetteijee Anni Koivisto, II värisaavâjođetteijee Leo Aikio, haldâttâhhovdâ Pia Ruotsala-Kangasniemi sehe Sämitige virgeulmuuh jieškote-uv syergist.</p>
<p>Ráđádâllâmpeeivih láá riehtiministeriö já Sämitige koordinistem já toh uárnejuvvojeh tääl kuuđâd keerdi.</p>
<p type="title">Lasetiäđuh:</p>
<p>Saavâjođetteijee Tuomas Aslak Juuso puh. 040 687 3394 / 010 839 3101, tuomas.juuso(at)samediggi.fi</p>
<p>I värisaavâjođetteijee Anni Koivisto puh. 040 415 5969 , anni.koivisto(at)samediggi.fi</p>
<p>II värisaavâjođetteijee Leo Aikio puh. 040 621 6505 / 010 839 3180, leo.aikio(at)samediggi.fi</p>
<p>Haldâttâhhovdâ Pia Ruotsala-Kangasniemi, puh. 040 726 2688 / 010 839 3106, pia.ruotsala(at)samediggi.fi</p>
</body></document>
