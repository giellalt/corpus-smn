<document xml:lang="smn" id="no_id"><header><title>Kela já sämitigge uđâsmiteh oovtâstpargosopâmuš – sopâmuššáin linjejeh Kela sämikielâlij palvâlusâi ovdedem - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>296</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/11/18/kela-ja-samitigge-udasmiteh-oovtastpargosopamus-sopamussain-linjejeh-kela-samikielalij-palvalusai-ovdedem/?lang=an</origFileName><parallel_text xml:lang="fin" location="kela_ja_saamelaiskarajat_uudistavat_yhteistyosopimuksensa_-_sopimuksella_linjataan_kelan_saamenkielisten_palvelujen_kehittamista.html"/><parallel_text xml:lang="sme" location="kela_ja_samediggi_odasmahttet_oktasasbargosoahpamusa_-_soahpamusain_linnjaduvvo_kela_samegielat_balvalusaid_ovddideapmi.html"/><parallel_text xml:lang="sms" location="kela_da_saa_mte_gg_oodee_ohttaztuajjsuappmoozzas_-_suappmoozzin_li_njjeet_kela_saa_mkiollsaz_kaazzkoozzi_ooudasviikkmoozz.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Kela já sämitigge uđâsmiteh oovtâstpargosopâmuš – sopâmuššáin linjejeh Kela sämikielâlij palvâlusâi ovdedem</p>
<p><em type="italic">Kela já sämitigge ráđádâleh oovtâstpargoost sämmilij sosiaaltorvo pyeredem várás. Teivâdmist, mii uárnejuvvoo Anarist, uđâsmiteh meid Kela já sämitige 30 ihheed pištám oovtâstpargosopâmuš. </em></p>
<p>Kela já sämitige ovdâsteijeeh teivih Anarist Säämi kulttuurkuávdáš Sajosist tuorâstuv 18.11. Teivâm ulmen lii ráđádâllâđ tast, maht Kela já sämitigge pyehtih oovtâst ovdediđ sämmilij sosiaaltorvo já säämi kielâlaavâ olášume Kela palvâlusâin.</p>
<p>Teivâdmist uđâsmiteh siämmást Kela já sämitige oovtâstpargosopâmuš, mii tiävdá 30 ihheed. Kela lii lamaš ohtâ vuossâmuin almos palvâlus tuáimein, kote lii toohâm palvâlusâi oovdedmân kyeskee oovtâstpargosopâmuš sämitiggijn.</p>
<p>Kela uáivihovdâ <em type="italic">Outi Antila </em>uásálist ráđádâlmáid Anarist. Antila ana oovtâstpargo sämitiggijn tehálâžžân, ko tot iššeed Kela čuávvuđ systemaatlávt oovtviärdásii ášástâllâm olášume. </p>
<p>– Uđđâ sopâmuš linjáá ovdiist tärhibeht já vijđásubbooht Kela sämikielâlij palvâlusâi ovdedemuulmijd, muštâl Antila.</p>
<p>– Kela já sämitige oovtâstpargosopâmuš lááčá vuáđu tuođâlii oovtviärdásâšvuođâ keevâtlii olášumán. Lii merhâšittee, ete sämmilâš puávtáččij puátteevuođâst hoittáđ jieijâs Kela-aašijd jieijâs eenikielân – meid šleđgâlávt, paahud sämitige I värisaavâjođetteijee <em type="italic">Anni Koivisto </em>. </p>
<p>Kela já sämitige uđâsmittum oovtâstpargosopâmušâst suápih ei. čuávvoo aašijn:</p>
<list><p type="listitem">Kela viggá systemaatlávt ovdediđ säämi kielâlaavâ keevâtlii olášume.</p>
<p type="listitem">Kela oovded aktiivlávt sämikielâlijd palvâlusâid, meid viermiášástâllâm.</p>
<p type="listitem">Kela jurgâl sämikielân luámáttuvâid já šleđgâlii ášástâllâm äššikiirjijd.</p>
<p type="listitem">Kela viestâd sämikielâlijn palvâlusâin merikoskâsávt.</p>
<p type="listitem">Sämitigge movtijdit sämikielâlijd ulmuid kevttiđ Kela sämikielâlijd palvâlusâid.</p>
<p type="listitem">Kela váldá rekrytistmist huámmášumán sämikielâ tááiđu já kulttuurmättim.</p>
</list><p>Kela lii majemui iivij ääigi ovdedâm aktiivlávt jieijâs sämikielâlijd palvâlusâid. Kela almostitij sämikielâlijd viermisiijđoid 2019–2020 já fáálá meid Elämässä.fi-siijđoin ášástâllâmoonâid sämikielân. Toos lasseen Kelast láá printtimnáál tieđettemčáállusijd já 30 hiätuluámáttâhhâd sämikielân. Kela fáálá piäiválávt puhelin- já káiduspalvâlem tavesämikielân. Kelast lii porgâm meid sämikielâlii viestâdem äššitobdee ive 2020 rääjist.</p>
<p>Čuávvoo Kela já sämitige teivâm uárnee Kela, já teivâm uárnejuvvoo Helsigist skammâmáánust 2022.</p>
<p><em type="italic">Lasetiäđuh median </em></p>
<p>Antti Jussila, Kela, äššigâs aldapalvâlusâi puáđusohtâduv hovdâ, p. 040 834 5703</p>
<p>Anni Koivisto, sämitige I värisaavâjođetteijee, anni.koivisto@samediggi.fi, p. 040 415 5969</p>
</body></document>
