<document xml:lang="smn" id="no_id"><header><title>Sämitigge uásálistij Barents kuávlu Sámi Summit -njunoščuákkimân Brysselist - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>334</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/03/31/samitigge-uasalistij-barents-kuavlu-sami-summit-njunoscuakkiman-brysselist/?lang=an</origFileName><parallel_text xml:lang="fin" location="saamelaiskarajat_osallistui_barentsin_alueen_sami_summit_-huippukokoukseen_brysselissa.html"/><parallel_text xml:lang="sme" location="samediggi_oassalasttii_barents_guovllu_sami_summit_-allacoahkkimii_brysselis.html"/><parallel_text xml:lang="sms" location="saa_mte_gg_vuassoodi_bareents_vuu_d_sami_summit_-jonnsabbra_brysslest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sämitigge uásálistij Barents kuávlu Sámi Summit -njunoščuákkimân Brysselist</p>
<p>Sämitige delegaatio uásálistij 22.-24.3.2023 uárnejum Barents kuávlu algâaalmugij njunoščuákkimân (Summit of Barents Euro-Arctic Indigenous Sámi People). Suomâ Sämitigge já Suomâ Barents euroarktâsii rääđi saavâjođetteijeeh oovtâstpargoost Euroop parlamentijn uárnejii sämmilâšnjunoščuákkim.</p>
<p>Njunoščuákkim saavâjođetteijen tooimâi Sämitige 1. värisaavâjođetteijee Anni Koivisto, kote oovdâst Suomâ Sämitige Barents euroarktâsii rääđi (BEAC) algâaalmugij pargojuávhust. Sämitige delegaatiost lijjii meid stiivrâ jeessân Anne Nuorgam, kulttuurlävdikode saavâjođetteijee Pirita Näkkäläjärvi, iäláttâs- já vuoigâdvuotâlävdikode saavâjođetteijee Asko Länsman, škovlim- já oppâmateriaallävdikode sehe kielâräädi saavâjođetteijee Tauno Ljetoff, lahâčällee Kalle Varis, aalmugijkoskâsij aašij čällee Inka-Saara Arttijeff sehe saavâjođetteijee išedeijee Niina Siivikko.</p>
<p>– Lii eromâš tehálâš, ete mij tuálvup sämmilij saavâ Euroop union táásán vijđes juávhoin já lasettep ibárdâs tast, mon maaŋgâpiälásávt EU-miärádâsah vaigutteh mii argâpiäiván. Mun tuáivum, ete taat njunoščuákkim iššeed mii puátteevuođâst vuáđudiđ fastâ ohtâvuođâ parlamentijdân kooskâ, iätá värisaavâjođetteijee Anni Koivisto.</p>
<p>Ohjelmist lijjii sárnon Euroop komissio ja parlament jesâneh sehe sämmilij já sierâ staatâi ovdâsteijeeh. Njunoščuákkim lekkâmsahâvuáru toolâi Euroop parlament saavâjođetteijee Roberta Metsola, kote muštottij, ete parlamenttáálu kulá meid sämmiláid. Njunoščuákkim lekkâmuásist tiervâttemsahâvuáru toolâi meid Suomâ uáiviminister Sanna Marin, kote pajedij oovdân tehálâš äššin ei. sämmilij tuotâvuotâ- já sovâdâttâmkomissio pargo sehe sämitiggelaavâ uđâsmittem. Säämi parlamentaarlâš rääđi adelij sunjin siämmást áánnum , mii kuoskâi sämmilij jiešmeridemvuoigâdvuođâ naanoodmân. Lopâttemsahâvuáru toolâi Euroop parlament värisaavâjođetteijee Heidi Hautala, kote muštottij ei., ete ruánáá sirdâšume ij uážuččii tovâttiđ olmoošvuoigâdvuođáid vaahâg, mon ij pyevti tivvoođ.</p>
<p>Sämitige delegaatio teeivâi njunoščuákkim ooleest meid maaŋgâid syemmilijd Euroop parlament jesânijd sehe lasseen komissaar Jutta Urpilaisii, Etyj ucceeblohováldálii toimâttuv ovdâsteijeid já Suomâ fastâ EU-ovdâstus. Teivâdmijn savâstâllii oovtâst ei. vuovijn nanodiđ sämmilij uásálistemvuoigâdvuođâ Euroop parlamentist sehe táárbust EU siskáldâs algâaalmugpolitiikân. Meid Sämitige nuorâirääđi ovdâsteijeeh teivii njunoščuákkim ääigi EU-merideijeid.</p>
<p>– EU-tääsi miärádâsah kyeskih sämmiláid sehe njuolgist já epinjuolgist. Lii velttidmettum, ete sämmilij uásálistem miärádâstohâmân torvejuvvoo vâi sämmilij táárbuh já uáinuh váldojeh huámmášumán, juátká Koivisto.</p>
<p>Njunoščuákkim puáhtá keččâđ Euroop parlament siijđoin: 23.3. já 24.3.</p>
<p>Njunoščuákkim päikkisiijđoh: https://www.samisummit.org/</p>
<p>Koveh njunoščuákkimist:</p>
<list><p type="listitem" xml:lang="ron">Euroop parlament</p>
<p type="listitem" xml:lang="fit">Staatârääđi kanslia</p>
</list><p type="title">Lasetiäđuh:</p>
<p>Anni Koivisto I värisaavâjođetteijee 040 415 5969 anni.koivisto@samediggi.fi</p>
<p>Inka-Saara Arttijeff aalmugijkoskâsij aašij čällee 010 839 3198 / 050 574 7629 inka-saara.arttijeff@samediggi.fi</p>
</body></document>
