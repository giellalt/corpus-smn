<document xml:lang="smn" id="no_id"><header><title>Sämitigge kiäsá Suomâ siskáldâs jotteem raijiimân - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>306</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/03/23/samitigge-kiasa-suoma-siskaldas-jotteem-raijiiman/?lang=an</origFileName><parallel_text xml:lang="fin" location="saamelaiskarajat_vetoaa_suomen_sisaisen_liikkumisen_rajoittamiseksi.html"/><parallel_text xml:lang="sme" location="samediggi_doarjala_oaiveministarii_suoma_siskkaldas_johtima_raddjema_dihte.html"/><parallel_text xml:lang="sms" location="saa_mte_gg_annaatt_sto_raa_jte_ce_liikkummuz_laa_ddjannmest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sämitigge kiäsá Suomâ siskáldâs jotteem raijiimân</p>
<p><em type="italic">Sämitigge kiäsá uáiviministerân Suomâ siskáldâs jotteem raijiimân, vâi pastep hitodiđ koronavirus levânem já suoijiđ riskâjuávhuid. </em></p>
<p>Oholoopâ ääigi maaŋgah mediah láá almostittâm uđđâsijd maađhâšmist Suomâ siste já luámui viettimist Laapist, veikâ Suomâ haldâttâs lii stivrim velttiđ sosiaallijd ohtâvuođâid já kiäldám paijeel 10 ulmuu almolijd čokkânmijd.</p>
<p>– Mun lam čuávvum tile viehâ huolâstum já tääl juáháš kolgâččij väldiđ tile tuođâlávt já nuávdittiđ adelum ravvuid. Mij ep haalijd pieijâđ riskâjuávhuid vaarân, eromâšávt sämmiliih elilâmulmuuh láá juávkku, mon mij kolgâp tääl suojâliđ, tiäddut Sämitige saavâjođetteijee Tuomas Aslak Juuso.</p>
<p>Sämitige mield Suomâ siskáldâs jotteem raijim ličij pyeremus vyehi vaiguttiđ toos, ete suoijip sämmilâšaalmug já eromâšávt riskâjuávhuid, tego sämmilijd elilâmulmuid njuámumist já turvâstep kelijdeijee tipšo. Sämikielâ mättee tiervâsvuođâhuolâttâs pargeeh láá tääl-uv uccáá já eromâšávt huápulii tipšo ohtâvuođâst já kriisâtiileest jieškielâlii palvâlem merhâšume lii styeres.</p>
<p>Sämmilijn elilâmulmuin merhâšittee uási áásá sämmilij päikkikuávlust. – Sämitigge kiäsá uáiviministerân, ete sun tovâččij tárbulijd tooimâid vâi tušes mađhâšem Suomâ siste nuvâččij, looppât saavâjođetteijee Juuso.</p>
<p type="title">Sämikielâlii viestâdem kalga lasettiđ</p>
<p>Sämitigge muštoot sierâ virgeomâhâšpeelijd, tego THL já staatâräädi kanslia, sämikielâlii viestâdem tehálâšvuođâst. Sämitigge lii oovdânpuáhtám sämikielâlii viestâdem lasettem já pyeredem säämi kielâlaavâ vuáđuld já almos torvolâšvuođâ tiet. Viestâdmist kalga meid väldiđ huámmášumán sämikielâlij sierânâstáárbuid juksâmvuotâvátámâšâi tááhust, tego tom, ete maaŋgah sämikielâliih iä määti luuhâđ jieijâs eenikielân.</p>
<p>– Tiäđui muttum ohtânmaanoost ij pyevti leđe vuáđustâssân toos, ete almoliih ravvuu iä jurgâluu sämikielân, peic sämikielâlii viestâdmist kalga meid ovdániđ vuáválávt já peividiđ ravvuid, rävvee kielâtorvočällee Anne Kirste Aikio. – Tääl kalgeh meid sierâ virgeomâhááh huolâttiđ eromâšávt tast, ete sämmilij kielâliih vuoigâdvuođah olášuveh já olmooš šadda iberduđ meid sämikielân, veikâ ko sun suáittá etikuávdážân tâi tiervâsvuotâkuávdážân, jis eeppid koronanjuámmum.</p>
<p type="title">Lasetiäđuh:</p>
<p>Saavâjođetteijee Tuomas Aslak Juuso, 010 839 3101 / 040 687 3394, tuomas.juuso(at)samediggi.fi</p>
<p>Kielâtorvočällee Anne Kirste Aikio, 010 839 3124 / 040 707 5626, anne-kirste.aikio(at)samediggi.fi</p>
<p>Sosiaal-já tiervâsvuođâčällee Anne Länsman-Magga, 010 839 3128 / 040 182 9998, anne.lansman-magga(at)samediggi.fi</p>
</body></document>
