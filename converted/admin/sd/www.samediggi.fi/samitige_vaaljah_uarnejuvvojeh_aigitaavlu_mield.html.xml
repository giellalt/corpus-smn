<document xml:lang="smn" id="no_id"><header><title>Sämitige vaaljah uárnejuvvojeh äigitaavlu mield - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>309</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/06/27/samitige-vaaljah-uarnejuvvojeh-aigitaavlu-mield/?lang=an</origFileName><parallel_text xml:lang="fin" location="saamelaiskarajien_vaalit_jarjestetaan_ajallaan_.html"/><parallel_text xml:lang="sme" location="samedikki_valggat_ordnejuvvojit_aigetavvala_mielde.html"/><parallel_text xml:lang="sms" location="saa_mtee_gg_vaal_tuaimtet_ai_jstes_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sämitige vaaljah uárnejuvvojeh äigitaavlu mield</p>
<p>Haldâttâs iävtuttâs ovdâskoodán laahân sämitiggeest adelum laavâ nubásmitmist ij ovdánâm ovdil ko ovdâskode kesipuddâ aalgij . Sämitige vaaljah toimâttuvvojeh tienuuvt äigitaavlu miäldásávt 2.9.-30.9.2019. <span type="quote">”Tile liččii puáhtám tivvoođ vaaljâid maŋŋeedmáin, mutâ tääl mij vuáijup valjáid já rähtip tain sämmilij jieijâs vaaljâid”</span>, I värisaavâjođetteijee Heikki Paltto kommentist tile.</p>
<p><span type="quote">“Staatâst ličij lamaš máhđulâšvuotâ tuálvuđ ääši ovdâskulij vyesimáánu rääjist, ton maŋa ko lâi ráđádâllâm OA olmoošvuoigâdvuotâkomitea miärádâsâi keežild Sämitiggijn”</span>, juátká Paltto.</p>
<p>Sämitige čuákkim meridij 18.6.2019 oovdânpyehtiđ staatârááđán , ete staatârääđi tovâččij Suomâ ovdâskoodán huápulâžžân kieđâvuššâmnáál lahâiävtuttâs, moin nubásmitáččii sämitige valjáid kyeskee njuolgâdusâid. Iävtuttâs mield liččii maŋedâm čuávuváid sämitige vaaljâid sämitiggelaavâ 3 § nubásmitmân tárbulii ääigi.</p>
<p><span type="quote">”Sämmiliih vuordii, ete haldâttâsohjelmist orroo kirjimeh aalmugijkoskâsij olmoošvuoigâdvuotâsopâmušâi nuávditmist sehe sämmilij vuoigâdvuođâi kunnijâtmist liččii jođettâm keevâtlijd toimáid”</span>, iätá II värisaavâjođetteijee Tuomas Aslak Juuso. Rinne haldâttâsohjelm mield staatâ lii čonâdâttâm kunnijâttiđ já ovdediđ algâaalmug sämmilij kielâlijd já kulttuurlijd vuoigâdvuođâid. Toos lasseen haldâttâsohjelmist mainâšii, ete haldâttâs seelvât huápulijn äigitavluin sämitiggevaaljâi äigimuudon lohtâseijee koččâmuš.</p>
<p>Sämitigge lii uuccâm raččom alemuu haldâttâhrievti miärádâssáid (AHR) moh kyeskih iivij 2011 já 2015 sämitige valjâluvâttâlmân. <span type="quote">”Puáhtá tuše tuáivuđ, ete meid AHR ibbeerd já tuhhit raččomucâmuš OA olmoošvuoigâdvuođâkomitea adelem miärádâsâi maŋa”</span>, juátká II värisaavâjođetteijee Tuomas Aslak Juuso.</p>
<p>Tyehin láá OA olmoošvuoigâdvuotâkomitea kuovâmáánust 2019 adelem kyehti čuávdus, moi mield Suomâ kalga árvuštâllâđ uđđâsist sämmilii miäruštâllâm vâi visásmit tom, ete iävtuh jienâvuoigâdvuotân sämitige vaaljâin miäruštâllojeh já toh heiviittuvvojeh nuuvt, ete kunnijâteh sämmilij vuoigâdvuođâ kevttiđ siskáldâs jiešmeridemvuoigâdvuođâ aalmug- já poolitláid vuoigâdvuođáid kyeskee almossopâmuš miäldásávt.</p>
<p type="title">Sämitige vaaljah 2019</p>
<p>Sämitige vaaljah toimâttuvvojeh 2.9.-30.9.2019. Iävtukkâs asâttem kalga toohâđ valjâlävdikoodán majemustáá porgemáánu 2. peeivi. Iävtukkâs sämitige vaaljâin puáhtá asâttiđ ucemustáá kulmâ ulmuu, kiäh láá merkkejum jienâvuoigâdvuođâlâžžân sämitige valjâluvâttâlmân. Iävtukkâsasâttem várás kalga tevdiđ väljejeijeeseervi vuáđudemäššikirje já iävtukkâs miettâmluámáttuv, maid kalga macâttiđ vuáláčallum valjâlävdikoodán majemustáá porgemáánu 2. peeivi 2019 ovdil tme 16.00.</p>
<p xml:lang="nno">www.samediggi.fi/vaaljah-2019/?lang=an</p>
<p type="title">Lasetiäđuh:</p>
<p>I värisaavâjođetteijee Heikki Paltto, 040 756 9075, heikki.paltto(at)samediggi.fi</p>
<p>II värisaavâjođetteijee Tuomas Aslak Juuso, 040 187 1331, tuomas.juuso(at)samediggi.fi</p>
</body></document>
