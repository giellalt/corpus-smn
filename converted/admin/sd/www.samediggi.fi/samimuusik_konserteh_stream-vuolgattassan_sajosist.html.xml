<document xml:lang="smn" id="no_id"><header><title>Sämimuusik konserteh stream-vuolgâttâssân Sajosist - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>287</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/06/10/samimuusik-konserteh-stream-vuolgattassan-sajosist/?lang=an</origFileName><parallel_text xml:lang="fin" location="saamelaismusiikin_konsertteja_suoratoistona_sajoksesta.html"/><parallel_text xml:lang="sme" location="samemusihka_konsearttat_njuolggosattan_sajosis.html"/><parallel_text xml:lang="sms" location="strii_mjum_saa_m-musiikk_konsee_rt_sajoozzast.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sämimuusik konserteh stream-vuolgâttâssân Sajosist</p>
<p>Sämitige säämi muusikkuávdáš já säämi kulttuurkuávdáš Sajos uárnejeh livestream-konsertij rááiđu kesimáánust. Konserteh vuolgâttuvvojeh stream-vuolgâttâssân säämi kulttuurkuávdáš Sajosist, Anarist já toi čuávvum lii nuuvtá. Saje oolâ ep vääldi ulmuid. Konsertijd puáhtá čuávvuđ čujottâsâst sajos.fi/live .</p>
<p>Konsertij rááiđu aalgât koskoho 10.6. nuorttâlâškielâlâš <em type="italic">Suõmmkar-juávkku </em>. Suõmmkar ovtâstit puáris nuorttâlâš ärbivyehimuusik tááláá maailmmuusikân. Juávhust lávluh já leuddajeh nuorttâliih Anna Lumikivi já Hanna-Maaria Kiprianoff, kiäh lává váldám suvâidis kielâ já kulttuur maassâd eskân rävisolmožin já lává máttááttâllâm aalmugis muusikärbivyevi arkkâduvâi stivrim mield. Juávkku almostitij deebyytalbumis <em type="italic">Suõmmkar </em>porgemáánust 2018, já lii eidu rähtimin nube album. </p>
<p>Tuorâstuv 11.6. lii <em type="italic">Ulla Pirttijärvi-Länsman konsert oovtâst Ulda-juávhoin </em>. Pirttijärvi-Länsman lii ohtâ tobdosumos sämimusijkkár eromâšávt ärbivuáválii vookaalmuusik, juáigus syergist já juáigus lii nanosávt mieldi meid Ulda muusikist. Juávkku lii vuáđudum ive 2009 já tot lii almostittâm kyehti album; <em type="italic">Ulda </em>(2012) já <em type="italic">Roijk </em>(2016). Kuálmád album lii pargo vyelni. </p>
<p>Koskoho 17.6. láávdást <em type="italic">Ante Aikio </em>juávhuinis. Aikio lii aanaarlâš musijkkár já kirječällee, kote lii almostittâm maaŋgâid kirjálijd tuoijijd já lii juoigâm almolávt jo iivijd. Sun lii kollim Korpiklaani-juávhu njunošalmaa Jonne Järvelä kyevti sooloalbumist já lávdástâm Saimaa Sinfonietta -orkester jyeigen. Moonnâm keesi sun almostitij suu vuossâmuu persovnlii single, <em type="italic">Šuvvá </em>, mon pyevtittij ruátálâš ráppájeijee Kitok. Vyesimáánust 2020 Aikio almostitij deebyytalbumis <em type="italic">Eret </em>. </p>
<p>Konsertij rááiđu looppât 24.6. <em type="italic">Wimme &amp; Rinne </em>. Wimme Saari já Tapani Rinne lává ráhtám muusik oovtâst jo niäljádâsihečyeđe ääigi já lává jottáám láávdástmin sierâ nanamijn. Ustevij táálááš čuákánpiejâm lii duo, Wimme &amp; Rinne, kost kuohtui persovnij tuávvááh já hárjánem ovtâstuveh. Puáđusin lii herkis já vuáimálâš muusik, mii lii mieldi tääbbin já tääl. </p>
<p>Puoh konserteh älgih tme 19.00 já taid puáhtá čuávvuđ čujottâsâst sajos.fi/live .</p>
<p><span type="quote">Konserteh:10.6. Suõmmkar11.6. Ulla Pirttijärvi &amp; Ulda17.6. Ante Aikio24.6. Wimme &amp; Rinne</span></p>
<p type="title">Lasetiäđuh:</p>
<p>Säämi muusikkuávdáá vuávájeijee Oula Guttorm oula.guttorm(at)samediggi.fi 040 6674545</p>
</body></document>
