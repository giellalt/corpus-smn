<document xml:lang="smn" id="no_id"><header><title>Sämikulttuurkuávdái tooimâ kalga turviđ - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>287</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/10/31/samikulttuurkuavdai-tooima-kalga-turvid/?lang=an</origFileName><parallel_text xml:lang="fin" location="saamelaiskulttuurikeskusten_toiminta_taytyy_turvata.html"/><parallel_text xml:lang="sme" location="samekulturguovddaziid_doaimma_galga_sihkkarastit.html"/><parallel_text xml:lang="sms" location="saa_mkulttuurkooskoozzi_taimm_mos_fe_rttai_tuorvvad_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sämikulttuurkuávdái tooimâ kalga turviđ</p>
<p><em type="italic">Sämitigge kiäsá máttááttâs- já kulttuurministeriön oovtviärdásii já juvsâttettee sämikulttuur ovdedem keežild. Sämisiärváduv pyereestvaijeem tááhust eellimtehálij kulttuurkuávdái tooimâ ruttâdem kalga turviđ, vâi sämmiliih kulttuurpalvâlusah liččii eellimvuáimáliih já puohâi juksâmnáál. </em></p>
<p>Kuávdáin, moh tuáimih Sämitige vuálásâžžân, lii stuorrâ merhâšume ellee sämikulttuur já sämisiärváduv pyereestvaijeem oovdedmist. Elleekovekuávdáš Skábma, párnáikulttuurkuávdáš Mánnu já Säämi muusikkuávdáš láá sehe tuárjum sämmilij kulttuuridentiteet já lasettâm sämmilii taiđuu oinum. Tai tooimâst lii lamaš stuorrâ merhâšume eromâšávt sämipárnáid já -nuoráid, nuuvt sämikuávlust ko meid ton ulguubeln-uv.</p>
<p>– Jis mij ep finnii tuárvi ruttâdem, te ovdâmerkkân párnáikulttuurkuávdáš Mánnu tooimâ nohá ollásávt puáttee ive, tastko ruttâdem pijssáá tuš oovtâ pargee pälkkikoloid. Talle puoh fyysilâš toimâ muttoo vuávámpargon, mii ij lah innig ulmemiäldásâš. Mun lam huolâstum tast, ete olášuveh-uv sämipárnái vuoigâdvuođah, jis sijjân ij lah kielâ já kulttuur miäldásâš jieijâs toimâ fáállun, iätá säämi párnáikulttuurkuávdáá kuhesáigásâš pargee Petra Magga-Vars.</p>
<p>Tááláš ruttâdem ij máhđulist kuávdái oles tooimâ, iäge toh paste laseruđâittáá faallâđ jieijâs palvâlusâid oovtviärdásávt tâi ovdediđ puáttee pargos. Sämitigge kiäsá-uv máttááttâs- já kulttuurministeriön vâi kuávdái toimâ ličij torvejum meid puátteevuođâst.</p>
<p type="title">Duodji-akatemia jotonpieijâm tehálâš</p>
<p>Tuáimee kuávdái lasseen lii tehálâš peessâđ juátkiđ meid Duodji-akatemia pargo. Iänuduv kieldáin ovdedum haavâst lii lamaš ulmen sämituojij mättim nanodem já uđđâ pargosoojijd vuáđudem, sehe Iänuduvâst já oles sämikuávlust.</p>
<p>– Sämikulttuurkuávdái já Duodji-akatemia tooimâi turvim lii eromâš tehálâš. Akatemia maaŋgâ suhâpuolvâ piirâs nanodičij meid oovtâstpargo Ruotâ já Taažâ tuáijárijguin, iätá Sämitige saavâjođetteijee Tuomas Aslak Juuso.</p>
<p>Akatemia ornim kuursah iäláskiteh sämikulttuur já nanodeh tyejimáátu sirdâšum suhâpuolvâst nuubán. Mättim, mii lii ovdil sirdâšum pääihist já aldapirrâsist, käibid tääl toorjân aktiivlijd toorjâtooimâid. Sämitige ulmen lii finniđ Duodji-akatemia Sämitige kulttuurkuávdáštooimâ uássin.</p>
<p>Luuvâ Sämitige áánnum pyerebeht juvsâttettee já oovtviärdásub sämikulttuur ovdedem peeleest</p>
<p type="title">Lasetiäđuh:</p>
<p>Tuomas Aslak Juuso Saavâjođetteijee 040 687 3394 tuomas.juuso@samediggi.fi</p>
<p>Petra Biret Magga-Vars Toimâstivrejeijee puh. 040 7325503 petra.magga@samediggi.fi</p>
</body></document>
