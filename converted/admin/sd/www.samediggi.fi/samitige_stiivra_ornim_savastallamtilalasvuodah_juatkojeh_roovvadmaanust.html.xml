<document xml:lang="smn" id="no_id"><header><title>Sämitige stiivrâ ornim savâstâllâmtilálâšvuođah juátkojeh roovvâdmáánust - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>298</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/09/03/samitige-stiivra-ornim-savastallamtilalasvuodah-juatkojeh-roovvadmaanust/?lang=an</origFileName><parallel_text xml:lang="fin" location="saamelaiskarajien_hallituksen_jarjestamat_keskustelutilaisuudet_jatkuvat_lokakuussa.html"/><parallel_text xml:lang="sme" location="samedikki_stivrra_lagidan_sagastallandilalasvuodat_joatkasuvvet_golggotmanus.html"/><parallel_text xml:lang="sms" location="saa_mtee_gg_halltoozz_riassam_sagstoollampoodd_juatkkje_kalggmannust.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sämitige stiivrâ ornim savâstâllâmtilálâšvuođah juátkojeh roovvâdmáánust</p>
<p><em type="italic">Sämitige stivrâ meridij čuákkimistis 28.8.2019 juátkiđ savâstâllâmtilálâšvuođâi ornim. Tilálâšvuođah uárnejuvvojeh Kärigâsnjaargâst 11.10., Oulust 12.11., Ruávinjaargâst 13.11. já Čevetjäävrist 1.12.2019. Ive majemuš Sämitige čuákkim uárnejuvvoo 17.-18.12. Anarist. </em></p>
<p>Sämitige ive 2019 toimâvuávám mield stiivrâ čuákkimij ohtâvuođâst uárnejuvvojeh savâstâllâmtilálâšvuođah máhđulâšvuođâi mield sierâ päikkikuudijn. Tilálâšvuođâin stivrâ tiäivá kuávlu sämmilijd, muštâl Sämitige tooimâin já addel epivirgálii máhđulâšvuođâ savâstâllâđ äigikyevdilijn aašijn. Savâstâllâmtilálâšvuođâin tieđettep lase aldeláá äigimudo.</p>
<p><span type="quote">”Mij halijdep stivráin juátkiđ vala savâstâllâmtilálâšvuođâi ornim návt loppâpaajeest. Savâstâllâmtilálâšvuođah láá šiev tilálâšvuotâ peessâđ savâstâllâđ já lonottiđ jurduid Sämitige já eromâšávt stiivrâ pargoost sierâ kuávlui sämmilijguin. Tilálâšvuođâin lii meid šiev máhđulâšvuotâ adeliđ evvisijd čuávvoo Sämitige čuákánpiejâmân”</span>, iätá saavâjođetteijee Sanila-Aikio já tuáivut kiäsuttum ulmuid tiervâpuáttim puáttee tilálâšvuođáid.</p>
<p type="title">Stivrâ iävtut Sämitige kuávdái pargoi fastâdem</p>
<p>Sämitige stivrâ pahudij, ete párnáikulttuur-, muusik- já elleekovekuávdái pargoi meriáigásii hoittáámân iä lah lavâliih vuáđđuseh já meridij iävtuttiđ Sämitige čuákkimân viirgij vuáđudem toi pargoi hoittáámân. Tääl Sämitige pargo-oornigist láá miäruštâllum párnáikulttuur-, muusik- já elleekovekuávdái pargoh já palvâlemkoskâvuođâ häämi. Koččâmušâst orroo pargoh láá lamaš tevdum taan räi meriáigásâš virgekoskâvuottân ruttâdem epivisesvuođâ tiet.</p>
<p><span type="quote">”Kuávdái vuávájeijei pargo lii jotkum taan räi kuhemustáá jo suulân vittnubálov ihheed, te lii čielgâs, ete kuávdái tooimâst lii šoddâm fastâ uási Sämitige tooimâ, ige meriáigásâšvuotân lah vuáđus”</span>, seelvât saavâjođetteijee Sanila-Aikio tile.</p>
<p type="title">Vajesaahâ vaaigut negatiivlávt</p>
<p>Sämmiláid já Sämitiigán čuáccám vajesaahâ lii lasanâm eromâšávt sosiaallii mediast, mutâ meid eres mediast já ohtsâškoddeest. Juátkojeijee já lasaneijee vajesaahâ vaaigut negatiivlávt eromâšávt Sämitige pargei já sii perrui pyereestvajemân já tiervâsvuotân ko sij kärttih meid priiveatelimist ohtânmaanoost tuárjuđ lasaneijee olgoštem já hemâdem. Vajesaahâ vaaigut meid vijđásubbooht ohtsâškode miärádâstohâmân eereeb iärásij nuuvt, ete keeppid haalu uásálistiđ almos savâstâlmân sehe hiäjusmit luáttámuš instituutioid.</p>
<p>Stivrâ savâstâlâi sämmiláid já Sämitiigán čuoccâm vajesaavâst já meridij váldásmittiđ haldâttâhhoovdâ haahâđ lahâäššitobdeeiše ääši jotkâvalmâštâllâm várás.</p>
<p>Sämitige stiivrâ čuákkim 14/2019 pevdikirje</p>
<p>Sämitige dokumenteh</p>
<p type="title">Lasetiäđuh</p>
<p>Sämitige saavâjođetteijee Tiina Sanila-Aikio puh. 050 300 1780, tiina.sanila-aikio(at)samediggi.fi</p>
</body></document>
