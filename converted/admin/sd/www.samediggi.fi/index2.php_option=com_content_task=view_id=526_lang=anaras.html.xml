<document xml:lang="smn" id="no_id">
  <header>
    <title>Samediggi - Saamelaiskäräjät - Uáivil&amp;#269;aalâ: Suomâ, Ruotâ já Taažâ kalgeh turvi&amp;#273; sämmilij vuoigâdvuo&amp;#273;âid</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="fin"/>
    <wordcount>307</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index2.php?option=com_content&amp;task=view&amp;id=526&amp;lang=anaras.html</origFileName>
    <parallel_text xml:lang="fin" location="index2.php_option=com_content_task=view_id=526_lang=finnish.html"/>
    <parallel_text xml:lang="sme" location="index2.php_option=com_content_task=view_id=526_lang=davvi.html"/>
    <parallel_text xml:lang="sms" location="index2.php_option=com_content_task=view_id=526_lang=nuortta.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Uáivilčaalâ: Suomâ, Ruotâ já Taažâ kalgeh turviđ sämmilij vuoigâdvuođâid</p>
    <p>Sämmilijn lii ihečuođij äägi kieldum jiešmeridemvuoigâdvuotâ sehe vuoigâdvuotâ enâmân já čáácán. Maaŋgah sämmiliih iä valagin pyevti kevttiđ olmoošvuoigâdvuođâidis. Maaŋgah sämmiliih kuáhtájeh munekááduid já raasism, já Tave-enâmij sämmilijn láá ohtsiih vuáttámušah kolonisaatiost já olgooštmist, moh láá staatâi hárjuttem politiik puáđuseh. Mij lep tääl tiileest, mast sämmilij kielah, kulttuureh já iäláttâsah láá lappuumin.</p>
    <p>Aalmugvuoigâdvuođâlávt láá algâaalmugijn sierânâs vuoigâdvuođah. Suomâ, Ruotâ já Taažâ haldâttâsâi ovdâsvástádâsâst lii turviđ sämmilij vuoigâdvuođâid, moh láá puáttám sii sajattuvâst algâaalmugin.</p>
    <p>Suomâ, Ruotâ já Taažâ koskâsii tave-eennâmlâš sämisopâmušâst ráđádeleh eidu tääl. Uáivilin lii, et sopâmušâst miärušteleh já toin torvejeh vuoigâdvuođâid, moh sämmilijn láá aalmugijkoskâsii vuoigâdvuođâ mield. Tast tubdâstuvvojeh sämmilij vuoigâdvuođah algâaalmugin, já ton vuolgâsaijeen lii juurdâ tast, että sämmilij vuoigâdvuođah maneh tai kuulmâ eennâm aalmuglij hiäđui lappâd. OA algâaalmugij (vuoigâdvuođâi) sierânâsraportistee James Anaya tiäddut, mon tehálâš lii, et sämitigeh uásálisteh paargon, mii lii joođoost já et Suomâ, Ruotâ já Taažâ ratifisisteh sopâmuš.</p>
    <p>Mij vaattâp politiik, mon vuolgâsaijeen láá sämmilij vuoigâdvuođah algâaalmugin já mii spiekâst tááláá olgošteijee ráhtusijn. Nuuvt staatâ puáhtá turviđ sämmilij kielâi, kulttuurij já iäláttâsâi siäilum já ovdánem aalmugvuoigâdvuođâ mield. Mij uáinip, et tave-eennâmlâš sämisopâmuš ratifisistem puáhtá ovdediđ uđđâ oornig, mast sämmilijn lii máhđulâšvuotâ uásálistiđ já vaikuttiđ miärádâstohâmân sii kyeskee aašijn puohâin taasijn Tave-enâmijn.</p>
    <p>Tave-eennâmlâš sämisopâmuš ratifisistem lii tehálâš lävkki ovdâskulij. Mij tiäduttep onne kuulmâ Tave-eennâm ráđádâllâmkuddijd čujottum ohtsii čalluustân, mon tehálâš lii ratifisistiđ sopâmušteevstâ, moin sämmilij olmoošvuoigâdvuođah torvejuvvojeh. Mij tiäduttep meid, mon tehálâš lii tuálvuđ ráđádâlmijd aktiivlávt ovdâskulij, vâi almottum viiđâ ive äigitavlust puáhtá toollâđ kiddâ.</p>
    <p xml:lang="nob">Egil Olli</p>
    <p>Taažâ sämitige saavâjođetteijee</p>
    <p xml:lang="fin">Klemetti Näkkäläjärvi</p>
    <p>Suomâ sämitige saavâjođetteijee</p>
    <p xml:lang="sme">Sara Larsson</p>
    <p>Ruotâ sämitige stiivrâ saavâjođetteijee</p>
    <p xml:lang="sme">Susanne Nour</p>
    <p>Tanska olmoošvuoigâdvuotâinstituut täsiárvu-uásáduv jođetteijee</p>
    <p xml:lang="nno">Eva Biaudet</p>
    <p>Suomâ ucceeblohováldálâš</p>
    <p xml:lang="fin">Pirkko Mäkinen</p>
    <p>Suomâ täsiárvuváldálâš</p>
    <p xml:lang="vep">Kristina Winther Poulsen</p>
    <p>Täsiárvuváldálâš Färsuolluuh</p>
    <p xml:lang="nob">Poul Hansen</p>
    <p>Ruánááeennâm täsiárvurääđi saavâjođetteijee</p>
    <p xml:lang="isl">Kristín Ástgeirsdóttir</p>
    <p>Island täsiárvukuávdáá jođetteijee</p>
    <p xml:lang="smj">Sunniva Ørstavik</p>
    <p>Taažâ täsiárvu- já ucceeblohováldálâš</p>
    <p xml:lang="deu">Agneta Broberg</p>
    <p>Ruotâ olgoštemváldálâš</p>
    <p xml:lang="vep">Veronica Larpes-Papadopoulou</p>
    <p>Åland olgoštemäššialmai</p>
  </body>
</document>
