<document xml:lang="smn" id="no_id"><header><title>Nuorâirääđi jurgâl Seta arvetävgisánáduv sämikieláid - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>246</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/06/04/nuorairaadi-jurgal-seta-arvetavgisanaduv-samikielaid/?lang=an</origFileName><parallel_text xml:lang="eng" location="the_youth_council_will_translate_the_lgbtq_vocabulary_by_seta_into_sami_languages.html"/><parallel_text xml:lang="fin" location="nuorisoneuvosto_kaantaa_setan_sateenkaarisanaston_saamen_kielille.html"/><parallel_text xml:lang="sme" location="nuoraidraddi_jorgalahtta_seta_arvedavgesaniid_samegielaide.html"/><parallel_text xml:lang="sms" location="nuorisuavtos_jaarglaatt_seta_a_brrjohss-sannoozz_saa_mkiolid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Nuorâirääđi jurgâl Seta arvetävgisánáduv sämikieláid</p>
<p>Arvetävgisämmilij čuávvoo suhâpuolvâ uážžu šoddâđ tienuuvt, ete sij pasteh sanniđ jieijâs identiteet sämikielân.</p>
<p>Sämitige nuorâirääđi jurgâl Seta rs arvetävgisánáduv anarâš-, nuorttâlâš- já tavesämikielân já almostit taid nuorâirääđi tiätu- já ravvimsiijđoin. Sánádâh norá oohtân suhâpeeli- já seksuaalucceeblovvoid kyeskee tuáváduvâid já teermâid. Veikâ sánáduvâst láá meid eres säänih já teermah arvetävgisiärváduv ooleest, te ton válduášálâš siskáldâs lii suhâpele já seksuaallii sundešume maaŋgâhámásâšvuotâ.</p>
<p>– Arvetävgisánáduv jurgâlem lii pyeri jotkâ ovdil jurgâlum seksuaallâšvuođâ sänikiirján. Jurgâlmáin sánáduv mij pastep faallâđ arvetävgisämmiláid sánáduv jieijâs miäruštâlmân, mutâ meid lasettep sii oohtânkulluuvâšvuođâ sämmilâšsiärvádâhân já sämmilâšsiärváduv arvetävgitiäđuid, paahud nuorâirääđi saavâjođetteijee Anni-Sofia Niittyvuopio.</p>
<p>Sánáduv jurgâlem já nuurrâm lii tehálâš sämmilâšnuorâi seksuaal- já suhâpeeli-identiteet ovdánmân. Sánáduv vievâst sij pasteh miäruštâllâđ jieijâs já kommunikistiđ nubij arvetävgisämmilijguin meid staatâraajij rasta. Sánádâh ij kuittâg paste aaibâs juksâđ arvetävgisämmilij maaŋgâhámásâšvuođâ, tastko juáhháást lii jieijâs uáinu alnestis já jieijâs identiteetist. Sánáduv jurgâlem vievâst nuorâirääđi viggá meid algâttiđ savâstâllâm seksuaal- já suhâpeeliucceeblovoi vuoigâdvuođâin já sajattuvâst sämmilâšsiärváduvâst.</p>
<p>Jurgâlempargo olášuttoo terminologia uásild oovtâstpargoost Säämi Kielâkäldein. Maaŋgâin sánáduvâst orroo saanijn lii jo Säämi Kielâkäldee kielâjuáhusijn normâdum termâ. Jurgâlempargo norá jo orroo saanijd juksâmnáál já älkkeht luuhâmnáál háámán. Uđđâ teermâi puotâ uárnejuvvojeh pargopáájáh arvetävgisämmiláid já tánávt arvetävgisiärvádâh lii mieldi uđđâ teermâi ovdedempargoost.</p>
<p>Tiätu sánáduv jurgâlmist lii juksâm sämmilâšnuorâid staatâraajij rasta. Nuorâirääđi tuáivu oovtâstpargo sánáduv olášutmân já máhđulávt sánáduv jurgâlmân meid nubbijd sämikieláid.</p>
<p><em type="italic">Sápmi Pride uárnejui ive 2017 Anarist. Kove: Ville-Riiko Fofonoff </em></p>
<p type="title">Lisätietoja:</p>
<p>Anni-Sofia Niittyvuopio Saamelaiskäräjien nuorisoneuvoston puheenjohtaja 040 7082 072 anni-sofia.niittyvuopio(at)samediggi.fi</p>
<p>Elli-Marja Hetta Nuorisosihteeri 050 382 5179 / 010 839 3134 elli-marja.hetta(at)samediggi.fi</p>
</body></document>
