<document xml:lang="smn" id="no_id"><header><title>STM macâttij puásuituállei sajasâšišetiijmij tääsi ovdii táásán – Sämitigge iävtuttâm sajasâšišetiijmij mere lasettem tááláá táárbu västideijee táásán - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>402</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/11/10/stm-macattij-puasuituallei-sajasasisetiijmij-taasi-ovdii-taasan-samitigge-iavtuttam-sajasasisetiijmij-mere-lasettem-taalaa-taarbu-vastideijee-taasan/?lang=an</origFileName><parallel_text xml:lang="fin" location="stm_palautti_poronhoitajien_sijaisaputuntien_tason_ennalleen_-_saamelaiskarajat_esittanyt_sijaisaputuntien_maaran_nostamista_nykyista_tarvetta_vastaavalle_tasolle.html"/><parallel_text xml:lang="sme" location="sdm_mahcahii_badjealbmaid_sadjasasveahkkediimmuid_dasi_ovddeza_dassai_-_samediggi_lea_evttohan_sadjasasveahkkediimmuid_meari_bajideami_dala_darbbu_vastideaddji_dassai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">STM macâttij puásuituállei sajasâšišetiijmij tääsi ovdii táásán – Sämitigge iävtuttâm sajasâšišetiijmij mere lasettem tááláá táárbu västideijee táásán</p>
<p><em type="italic">Sosiaal- já tiervâsvuođâministeriö nonnij skammâmáánu 5. peeivi puásuituállei sajanmäksimnáál sajasâšišetiijmij enâmusmeerrin 200 sajasâšišetijmed puásuituállee kuáttá ive 2020. Tolebáá sajasâšišetiijmij enâmusmeerrin ihán 2020 asâttii spiekâstâhlávt tuš 120 tijmed puásuituállee kuáttá. Sämitigge lii iävtuttâm sajasâšišetiijmij mere lasettem tááláá táárbu västideijee táásán ucemustáá 300 tiijmán ivveest. </em></p>
<p><span type="quote">”Sajasâšišetiijmij macâttem ovdii táásán lii rievdâdem olmâ suundán, mutâ tot ij vala pijssáá. Sämitigge lii iävtuttâm, ete puásuituállei sajasâšiše ovdedem ohtâvuođâst lasetteh sajasâšišán budjetistemnáál meriruuđâ sehe sajasâšišetiijmij mere tááláá táárbu västideijee táásán”</span>, paahud Sämitige saavâjođetteijee Tuomas Aslak Juuso.</p>
<p>Ive 2019 puásuituállein lâi vuoigâdvuotâ kevttiđ 200 sajasâšišetijmed, mutâ kuittâg sajasâšišesajanmáávsui tárbu lâi eenâb ko meriruttâ, mii lâi tađe várás väridum sosiaal- já tiervâsvuođâministeriö budjetist. Tondiet Mela ij lah pastam mäksiđ puásuituálleid sajasâšišesajanmáávsuid loppâive 2019 uásild. Sämitigge keesij čohčâmáánust 2020 minister Kiurun puásuituállei loppâive 2019 mävsihánnáá orroo sajasâšišesajanmáávsui mäksim keežild .</p>
<p><span type="quote">”Puásuituálu lii riskáid herkis iäláttâs, ko tast lii ennuv luándust jotteem jieškote-uvlágán šoŋŋâ- já luándutiileest, sehe sierâlágán pargomudoh, main láá pärttiriiskah. Lii čielgâs, ete 200 tijmed ij lah tuárvi sajasâšišemeeri taggaar tiileest, mast puásuituállee tiäivá vädis päärti tâi sun puáccáá kuhháá”</span>, iätá II värisaavâjođetteijee Leo Aikio.</p>
<p>Puásuituálu lii sajasâšiše uásild epitäsiárvusii sajattuvâst eres eennâmtuáluhaamij iäláttâsâi háárán, tego eennâmtuálu háárán. Mela luámuttemlovottuv mield eennâmtuáluirâtteijee keevtij ive 2019 koskâmiärálávt 314 tijmed sajasâšiše, ko vuod puásuituállest lii vuoigâdvuotâ tuš 200 tiijmán. Sämitige uáinu mield puásuituállest kalga leđe kevttimnáál ucemustáá 300 sajasâšišetijmed ivveest puácuvuođâ tâi päärti várás.</p>
<p><span type="quote">“Puásuituállei sajasâšišelaavâ olesuđâsmittem lii velttidmettum meid suhâpeelij koskâsii täsiáárvu ovdedem tááhust. Tááláá tiileest puásuituálleenisonist ij ovdâmerkkân lah vuoigâdvuotâ sajasâšišán šoddâdem tâi uccâ párnáá tipšo ááigán”</span>, juátká Juuso.</p>
<p>Kiiđâ 2020 ääigi Sämitigge toimâttij iävtuttâs já savâstâlâi sosiaal- já tiervâsvuođâministeriö sehe Eennâmtuáluirâtteijei iäláttâhlájádâs (MELA) ovdâsteijeiguin puásuituállei sajasâšiššeest já ton oovdedmist. Sämitigge lii puáhtám oovdân huolâs sämmilij puásuituállei sosiaaltorvo olášume, pargoost vaijeem já pargokarrieerij kukkom háárán. Toos lasseen Sämitigge lii iävtuttâm, ete laavâ puásuituállei sajasâšiššeest (1238/2014) kolgâččii uđâsmittiđ tienuuvt, ete tot tähidičij puásuituálleid oovtviärdásii sajattuv eres eennâmtuálu haamij hárjutteijeiguin. </p>
<p>Lasetiäđuid uuccâmmonâttâlmist finnee Eennâmtuáluirâtteijei iäláttâhlájádâsâst: Eennâmtuáluirâtteijei iäláttâhlájádâs Mela</p>
<p>Puásuituállei sajasâšišetijmij ive 2020 tääsi lii macâttum ovdebáá táásán (5.11.2020)</p>
<p type="title">Lasetiätu:</p>
<p>Saavâjođetteijee Tuomas Aslak Juuso puh. 040 687 3394 / 010 839 3101, tuomas.juuso(at)samediggi.fi</p>
<p>II värisaavâjođetteijee Leo Aikio puh. 040 621 6505 / 010 839 3180, leo.aikio(at)samediggi.fi</p>
<p>Iäláttâsčällee Sarita Kämäräinen puh. 010 839 3143 / 040 186 7258, sarita.kamarainen(at)samediggi.fi</p>
<p>Sosiaal- já tiervâsvuođâčällee Anne Länsman-Magga puh. 010 839 3128 / 040 182 9998, anne.lansman-magga(at)samediggi.fi</p>
<p>Kove: Tomi Guttorm</p>
</body></document>
