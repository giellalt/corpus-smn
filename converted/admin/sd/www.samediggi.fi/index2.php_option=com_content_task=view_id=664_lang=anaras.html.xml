<document xml:lang="smn" id="no_id">
  <header>
    <title>Samediggi - Saamelaiskäräjät - Sämitigge teeivâi Suomâ haldâttâs</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="fin"/>
    <wordcount>248</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index2.php?option=com_content&amp;task=view&amp;id=664&amp;lang=anaras.html</origFileName>
    <parallel_text xml:lang="fin" location="index2.php_option=com_content_task=view_id=664_lang=finnish.html"/>
    <parallel_text xml:lang="sme" location="index2.php_option=com_content_task=view_id=664_lang=davvi.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Sämitigge teeivâi Suomâ haldâttâs</p>
    <p>Uáiviminister Jyrki Katainen lâi povdám sämitige stiivrâ eehidškoovlân kuldâlem várás , fáádán lâi haldâttâsohjelm sämmilâškirjimij olášuttem. Sämitige saavâjođetteijee Klemetti Näkkäläjärvi já II värisaavâjođetteijee Heikki Paltto láin 12.12.2012 staatârääđist kuldâlemnáál.</p>
    <p>Saavâjođetteijee Näkkäläjärvi kieđâvušâi savâstis ILO 169-sopâmuš ratifisistem, sämikielâi iäláskittemohjelm tooimânpieijâm já sämitige resurssistem. <span type="quote">“Suomâst láá tääl eromâš máhđulâšvuođah ratifistiđ ILO-sopâmuš. Ääšist ij taarbâš innig lase čielgiittâsâid, pic poliitlâš táátu”</span> Näkkäläjärvi eeđâi. Sopâmuš iävtun lii čuávdiđ sämmilij vuoigâtvuođâid enâmân, časijd já luánduriggoduvâid. Taid puáhtá čuávdiđ sämitiggelaavâ, Meccihaldâttâs haldâšemmaali já eennâmkevttim kyeskee laavâi uđâsmittem ohtâvuođâst, saavâjođetteijee muštâlij.</p>
    <p>Sämitige värissavâjođetteijee Heikki Paltto muštâlij staatârááđán sämmilâš puásuituálu eromâšvuođâst já toorjâtárbuin. Sämitige ovdâsteijeeh tiäduttáin, ete ILO 196-sopâmuš ratifisistem iävtun láá eromâš vuoigâtvuođah sämmilâš puásuituálun. Puásuituálu lii sämmilâš materiaallâš kulttuur vuáđu, ko tot lii áinoo sämmilâš iäláttâs, mii addel áigápuáđu pirrâ ive. <span type="quote">“Mun lijjim uáli ilolâš, ko staatârääđist pajanii savâstâlmân sämmilâš puásuituálu táárbuh já eromâš koččâmušah,”</span> Paltto muštâlij.</p>
    <p>Haldâttâs eehidškoovlâst uásiväldeeh soppii, ete pargo algáaalmugij kyeskee ILO-sopâmuš ratifisistemestui meddâlistem várás juátkoo riehtiministeriö jođettâsâst eres ovdâsvástádâsministeriöi já sämitige koskâsâs ohtsâspargon. Poliitlâš linjám vättee sämmilâšašijn meridem várás, já eromâšávt ko meridiđ sämmilâšsopâmušâst ráđádâlmáin pajaneijee koččâmušain, ráhtoo sierâ sämmilâšašij ministerjuávhu.</p>
    <p><span type="quote">“Lii tehálâs et staatârääđi adelij noonâ torjuu ILO 169-sopâmuš ratifisistemprooseess juátkimân já haldâttâsohjelm sämmilâškirjimij olášuttem. Ohtsâspargo muttoo älkebin, ko staatârääđi rähtee sämmilâšašij ministerjuávhu. Ministerjuávhu vuáđudem meerhâš meiddei tom, ete staatârääđi ana sämmilâskirjimij olášuttem čuuvtij tehálâžžân”</span> Näkkäläjärvi tiädut.</p>
    <p>Lasetiäđuh:</p>
    <p>Saavâjođetteijee Klemetti Näkkäläjärvi</p>
    <p>II värisaavâjođetteijee Heikki Paltto</p>
    <p>Klemetti Näkkäläjärvi saahâ staatârääđi eehidškoovlâst 12.12.2012</p>
    <p>Sämitige muštottimčaalâ staatârääđi eehidškoovlân</p>
    <p>Staatârääđi tiedâttâs</p>
    <p>Sämitige ciälkkámuš ILO sopâmuš nmr 169 ratifisistemiävtuin</p>
  </body>
</document>
