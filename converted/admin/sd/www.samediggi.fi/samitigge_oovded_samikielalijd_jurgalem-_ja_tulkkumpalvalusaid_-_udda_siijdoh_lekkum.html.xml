<document xml:lang="smn" id="no_id"><header><title>Sämitigge oovded sämikielâlijd jurgâlem- já tulkkumpalvâlusâid – uđđâ siijđoh lekkum - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>326</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/11/07/samitigge-oovded-samikielalijd-jurgalem-ja-tulkkumpalvalusaid-udda-siijdoh-lekkum/?lang=an</origFileName><parallel_text xml:lang="fin" location="saamelaiskarajat_kehittaa_saamenkielisia_kaannos-_ja_tulkkauspalveluita_-_uusi_sivusto_avattu.html"/><parallel_text xml:lang="sme" location="samediggi_buorida_samegielat_jorgalus-_ja_dulkonbalvalusaid_-_odda_siidu_rahppon.html"/><parallel_text xml:lang="sms" location="saa_mte_gg_pue_rad_saa_mkiollsaz_jaargla_ttem-_da_tu_lkkeemkaazzkoozzid_-_odd_seiddos_aa_vuum.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sämitigge oovded sämikielâlijd jurgâlem- já tulkkumpalvâlusâid – uđđâ siijđoh lekkum</p>
<p>Sämitige sämikielâ toimâttâh lii uđâsmittám siijđoid, main kávnoo listo freelancer-jurgâleijein já tuulhâin. Uđđâ sijđoid tun peesah <em type="italic">täst </em>. Sijđoid láá lasettum sämikielâi uđđâ jurgâleijei já tuulhâi tiäđuh sehe ravvuuh jurgâlusâi já tulkkuumij tiiláámân. Toos lasseen uuccâmtoimâ lii pyeredum. Siijđoi uđâsmittempargo ulmen lii pyerediđ jurgâleijei já tuulhâi juksâm sehe ovdediđ sämikielâlij palvâlusâi olášume. Siijđoi peht tuulhah já jurgâleijeeh pyehtih almottiđ, jis sij halijdeh lasettiđ jieijâs tiäđuid sijđoid. </p>
<p>Säämi kielâlaavâ mield Sämitige sämikielâ toimâttuv pargon lii toimâttiđ jurgâlusâid virgeomâháid já Sämitiggeest puáhtá meid tiiláđ jurgâlusâid. Ravvuuh jurgâlusâi tiiláámân Sämitiggeest láá <em type="italic">tääbbin </em>. Sämitigge piäjá vuosâsajan tiilámijd tain virgeomâháin, moid säämi kielâlaahâ kuáská. Sämikielâ toimâttâh iššeed freelancer-jurgâleijei kavnuumist, jis toimâttuv jurgâleijeeh iä paste väldiđ jurgâlempargo vuástá. Toimâttâh iššeed meid tuulhâi kavnuumist. </p>
<p>Sämitigge lii toohâm uđâsmittem oovtâstpargoost Säämi máttááttâskuávdáá Sämikielâi tulkkum -havváin. Uđđâ siijđoin kávnojeh haavâst tohhum tieđettemčáálluseh tulkkuumist já tai tuulhâi noomah, kiäh láá čođâldittám sämikielâlii tulkkumškovlim. Liiston láá tääl meid tievâsmittâm tiäđuid tast, ete kost tuulhah tuáimih, moid suorgijd sij láá spesiaališum já maht sijjân finnee ohtâvuođâ. Meid uuccâmtoimâ lii pyeredum, vâi tuulhâ tâi jurgâleijee kavnum lii älkkeb já jotelub.</p>
<p>– Mij lep finnim macâttâs, ete sämikielâlijd tuulhâid já jurgâleijeid lii vaigâd kavnâđ, já tondiet mij lep ovdedâm ton siijđo, muštâl kielâtorvočällee Anne Kirste Aikio já juátká: – Mij uáinip, ete virgeomâháin lii ain eenâb haalu pyevtittiđ siskáldâsâid sämikielân, já jurgâlem- já tulkkumtáárbuh láá čuuvtij lasanâm. Mij tuáivup, ete taat mohtâ pyevtittiđ sämikielâlijd palvâlusâid ij kiäppán tondiet, ete tuulhah já jurgâleijeeh iä kavnuu.</p>
<p>Sämikielâ toimâttâh seelvât meid taan čoovčâ, ete maht puáhtá ovdediđ já pehtilittiđ sämikielâ toimâttuv jurgâlempalvâlusâid, vâi tot pastaččij ain pyerebeht palvâliđ virgeomâhái já Sämitige jieijâs jurgâlemtáárbuid. Sämitigge tuáivu, ete Suomâ ovdâskoddeest nonniiččii puáttee ihán iävtuttum laseresursijd jurgâleijei pálkkáátmân já tienuuvt sämmilij kielâlij vuoigâdvuođâi tile puáráničij.</p>
<list><p type="listitem">Sämitige jurgâleijei já tuulhâi uuccâmpalvâlus</p>
<p type="listitem">Sämikielâi tulkkum -haavâ nettisiijđoh (suomâkielân): Saamen kielten tulkkaus –hanke – Sogsakk.fi</p>
</list><p type="title">Lasetiäđuh:</p>
<p>Anne Kirste Aikio, kielâtorvočällee anne-kirste.aikio@samediggi.fi puh. 040 707 5626 / 010 839 3124</p>
</body></document>
