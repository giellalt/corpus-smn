<document xml:lang="smn" id="no_id"><header><title>Sämitigge oovtâmielâlâš laseääigi táárbust tuotâvuotâ- já sovâdâttâmkomissio paargon - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>336</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/02/22/samitigge-oovtamielalas-laseaaigi-taarbust-tuotavuota-ja-sovadattamkomissio-paargon/?lang=an</origFileName><parallel_text xml:lang="fin" location="saamelaiskarajat_yksimielinen_lisaajan_tarpeesta_totuus-_ja_sovintokomission_tyolle.html"/><parallel_text xml:lang="sme" location="samediggi_ovttamielalas_lassiaigge_darbbus_duohtavuoda-_ja_soabadankommisuvnna_bargui.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sämitigge oovtâmielâlâš laseääigi táárbust tuotâvuotâ- já sovâdâttâmkomissio paargon</p>
<p>Sämitige čuákkim savâstâlâi laseääigi táárbust tuotâvuotâ- já sovâdâttâmkomissio paargon. Čuákkim ooinij, ete laseäigi lii tárbulâš ive 2023 loopâ räi. Algâalgâlâš mandaat mield raapoort kolgâččij luovâttiđ skammâmáánust 2022. Sämitigge meridij ääšist ive vuossâmuš čuákkimist 18. kuovâmáánu 2021.</p>
<p>– Komissio pargo algâttem lii ájánâm, já mij kolgâp visásmittiđ, ete liijgás čovgâ äigitavlu ij puáđi eestân tergâdis pargo olášutmân, iätá Sämitige I värisaavâjođetteijee Anni Koivisto laseääigi táárbust.</p>
<p>Sämitigge kieđâvušâi čuákkimist lasseen staatârääđi iävtuttâs tuotâvuotâ- já sovâdâttâmkomissio jesânin. Čuákkim kieđâvušâi ääši ij-almolâš äššin, tastko ääši kieđâvuššâm lii vala koskân. Nuorttâlij sijdâčuákkimeh kieđâvuššii ääši 20.-21.2.2021, mon maŋa Sämitigge, Nuorttâlij sijdâčuákkim ja staatârääđi juátkih komissio jesânij oohtânheiviittem.</p>
<p type="title">Sämitige muštâlus staatârááđán ivveest 2020</p>
<p>Ive 2020 oles Sämitige tooimân vaiguttij koronaviruspandemia já ton tovâttem spiekâstâhtile. Sämitigge viigâi ain ovdediđ ovtâspargo já tiätusirdem Suomâ staatâ suundán. Tárguttâs várás Sämitigge joođhij ovdâskoddepiäláduvâi já Sämitige oovtâstpargo-orgaan pargo. Lasseen Sämitige já sierâ ministeriöi koskâsâš ovtâspargo ovdedui sämiaašij ráđádâllâmpeeivij ohtâvuođâst savâstâlmij sehe njuolgâ ráđádâlmij peht.</p>
<p>Resursij vänivuotâ hiäjusmitij ain Sämitige tooimâ já vaiguttemmáhđulâšvuođâid. Tiervâsvuotâhuolâttâs lii ive 2020 tiervâsvuotâtarkkumciälkkámušâin pivdám, ete Sämitigge kiddee huámmášume pargonuáđi keeppidmân.</p>
<p>Sämitigge ráhtá jyehi ive staatârááđán haldâttâs muštâlus rähtim várás muštâlus tast, ete mii merhâšitteid lii tábáhtum eromâšávt sämmiláid kyeskee aašij ovdánmist.</p>
<p>Luuvâ Sämitige muštâlus staatârááđán ivveest 2020 (suomâkielân)</p>
<p type="title">Pargoviehâpooliitlâš ohjelm stivree Sämitige pargoviehâhaldâttuv</p>
<p>Sämitige pargoviehâpooliitlii ohjelmáin ovdedeh pargosiärvus pyereestvaijeem, mättim já uásálistemmáhđulâšvuođâid sehe ovdedeh pargosiärvus, hovdâ- já pargosiärvustááiđuid sämmilâškulttuurân tehálij áárvui miäldásávt. </p>
<p>Luuvâ Sämitige pargoviehâpooliitlâš ohjelm vaaljâpajan 2020-2023 (suomâkielân)</p>
<p type="title">Säämi Kielâkäldee anarâškielâ kielâjuáhusân Anna Morottaja já Hannu Kangasniemi</p>
<p>Sämitige čuákkim iävtut anarâškielâ kielâjuáhusân toimâpajan 2020-2023 Anna Morottaja já Hannu Kangasniemi. Kielâjuáhusân ovdil väljejum kyehti jeessân lává almottâm, ete suoi luoppâv kielâjuáhus jeessânvuođâst.</p>
<p>Kielâjuáhuseh tuáimih Säämi Kielâkäldee ohtâvuođâst já adeleh avžuuttâsâid sämikielâi kiävtun lohtâseijee aašijn, tego normimist já uđđâ terminologiast. Säämi Parlamentaarlâš Rääđi noomât lopâlávt jesânijd kielâjuáhusáid.</p>
<p type="title">Lasetiäđuh:</p>
<p>Saavâjođetteijee Tuomas Aslak Juuso, 040 687 3394, tuomas.juuso(at)samediggi.fi</p>
<p>I värisaavâjođetteijee Anni Koivisto, 040 415 5969, anni.koivisto(at)samediggi.fi</p>
<p>Viestâdemčällee Johanna Alatorvinen, 010 839 3140 / 040 663 4493, johanna.alatorvinen(at)samediggi.fi</p>
<p>Saavâjođetteijee išedeijee Laura Olsén-Ljetoff, 010 839 3190 / 040 617 5113, laura.olsen-ljetoff(at)samediggi.fi</p>
</body></document>
