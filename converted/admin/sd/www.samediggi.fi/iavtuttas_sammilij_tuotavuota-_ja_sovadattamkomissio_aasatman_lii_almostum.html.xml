<document xml:lang="smn" id="no_id"><header><title>Iävtuttâs sämmilij tuotâvuotâ- já sovâdâttâmkomissio aasâtmân lii almostum - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>341</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/12/05/iavtuttas-sammilij-tuotavuota-ja-sovadattamkomissio-aasatman-lii-almostum/?lang=an</origFileName><parallel_text xml:lang="fin" location="ehdotus_saamelaisten_totuus-_ja_sovintokomission_asettamiseksi_julkaistu.html"/><parallel_text xml:lang="sme" location="evttohus_samiid_duohtavuoda-_ja_soabadankommisuvnna_asaheapmin_lea_almmustahtton.html"/><parallel_text xml:lang="sms" location="e_tkkos_sa_mmlai_tuottvuott-_da_suavadvuottkomissio_siottummsa_olmstottum.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Iävtuttâs sämmilij tuotâvuotâ- já sovâdâttâmkomissio aasâtmân lii almostum</p>
<p>Sämitige stivrâ kieđâvušâi sämmilij tuotâvuotâ- já sovâdâttâmproosees čuákkimist 2.12.2019 já meridij iävtuttiđ Sämitige čuákkimân, ete tot tuhhiit teikkâ hilgo iävtuttâs sämmilij tuotâvuotâ- já sovâdâttâmkomissio aasâtmân. Sämitige čuákkim kieđâvuš ääši čuákkimist 17.-18.12.2019. Nuorttâlij sijdâčuákkim kieđâvuš ääši 12.12.2019 Njellim-Kiäváájäävri já Njiävđám kuávlui nuorttâlâšraađij ohtâsâš čuákkimist.</p>
<p>Almostum iävtuttâs sämmilij tuotâvuotâ- já sovâdâttâmkomissio aasâtmân siskeeld eereeb iärásij komissio toimânadelem, pargo puátusijd já tooimâid. Iävtuttâs mield staatârääđi aasât komissio ohtsâšpargoost Sämitiggijn já Nuorttâlij sijdâčuákkimáin. Komissiost láá 5 komissaar. Komissaarijn kyevtis väljejuv staatârääđi iävtuttâsâst, kyevtis väljejuv Sämitige iävtuttâsâst já ohtâ Nuorttâlij sijdâčuákkim iävtuttâsâst. Komissio jesâneh láá ulmuuh, kiäid lii vijđes luáttámuš sehe sämmilii já syemmilii siärváduvâst. Komissio lii pargostis jiešmerideijee já jiečânâs.</p>
<p>Tuotâvuotâ- já sovâdâttâmproosees ulmen lii tubdâđ já árvuštâllâđ historjálii já tááláá olgoštem, meiddei staatâ suddâdempolitik, sehe vuoigâvuođâi luávkkimijd, čielgâdiđ maht toh vaigutteh sämmiláid já sii siärvusân tááláá tiileest já iävtuttiđ, maht sämmilij já Suomâ staatâ koskâsii sehe sämmilij koskânâs ohtâvuođâ puávtáččij ovdediđ. Komissio pargo ulmen lii čuággiđ sämmilij feerimijd Suomâ staatâ já eres virgeomâhái tooimâin já tast, magareh vaikuttâsah já čuávumušah toin láá lamaš já ain láá sämmiláid algâalmugin já ton jesânáid ohtâgâssân, já pyehtiđ taam tiäđu uáinusân.</p>
<p>Komissio kalga rähtiđ pargostis raapoort, mii adeluvvoo staatârááđán, Sämitiigán já Nuorttâlij sijdâčuákkimân majemustáá 30.11.2022. Komissio puáhtá sundediđ tooimâs já ornijduđ ton pyeremussân uáinim vuovvijn já vuáđudiđ ovdâmerkkân pargojuávhuid tâi juáhusijd jieijâs toimânkoččom já toos adelum mittomeerij olášuttem várás. Komissio väljee olssis uáivičällee já eres máhđulijd čäällimkode jesânijd. Staatârääđi kanslia addel komissio tooimân meriruuđâ.</p>
<p>Psykososiaallâš toorjâ lii proosees olášume tehálâš uási. Vuoiŋâlii já psyykkisii torjuu kalga faallâđ sämikieláid já kulttuurtuáváá vaattâm vuovvijn. Sovâdâttâmproosees amnâstâh vyerkkejuvvoo Suomâ Aalmuglâšarkkâduv Sämiarkkâdâhân.</p>
<p>Sämitige stivrâ já uáiviminister Sipilä soppii teivâdemstis 5.5.2017, ete tuotâvuotâ- já sovâdâttâmproosees algâttuvvoo nuuvt, ete täärhib detaljeh suáppojeh majeláá. Uáiviminister Antti Rinne haldâttâs ohjelm mield tuotâvuotâ- já sovâdâttâmkomissio pargo juátkoo. Staatârääđi lii kieđâvuššâm já tuhhiittâm iävtuttâs sämmilij tuotâvuotâ- já sovâdâttâmkomission eehidškovlâstis 13.11.2019.</p>
<p>Iävtuttâs sämmilij tuotâvuotâ- já sovâdâttâmkomissio aasâtmân</p>
<p>Kove: Anja Vest / Sämitigge</p>
<p><em type="italic">Lasetiäđuh: </em></p>
<p>Sämitige saavâjođetteijee Tiina Sanila-Aikio puh. 050 300 1780, tiina.sanila-aikio(at)samediggi.fi</p>
<p>Nuorttâlij ovdâolmooš Veikko Feodoroff puh. 050 396 1297, veikko.feodoroff(at)kolttasaamelaiset.fi</p>
</body></document>
