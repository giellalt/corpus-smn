<document xml:lang="smn" id="no_id"><header><title>Säminuorâi taaiđâtábáhtus 2022 uárnejuvvoo čohčâmáánust Anarist – šlaaijân muusik já tiivtah - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>176</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/04/12/saminuorai-taaidatabahtus-2022-uarnejuvvoo-cohcamaanust-anarist/?lang=an</origFileName><parallel_text xml:lang="fin" location="saamelaisnuorten_taidetapahtuma_2022_jarjestetaan_syyskuussa_inarissa_-_lajeina_musiikki_ja_runous.html"/><parallel_text xml:lang="sme" location="samenuoraid_daiddadahpahus_2022_lagiduvvo_cakcamanus_anaris_-_sladjan_musihkka_ja_dikten.html"/><parallel_text xml:lang="sms" location="saa_mnuori_cea_ppvuodpei_vv_2022_riazzat_cohccmannust_aanrest_-_slaajjan_musikk_da_tiivtas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Säminuorâi taaiđâtábáhtus 2022 uárnejuvvoo čohčâmáánust Anarist – šlaaijân muusik já tiivtah</p>
<p>Säminuorâi taaiđâtábáhtus uárnejuvvoo čohčuv <em type="italic">14.-15.9.2022 Anarist </em>, Sämikulttuurkuávdáš Sajosist. Tábáhtus lii ärbivuáválávt uárnejum kiđđuv, mutâ tábáhtus lii sirdum koronatile tiet. </p>
<p>Tábáhtus váldušlaaijân láá <em type="italic">muusik </em>já <em type="italic">tiivtah </em>. Šlaajáid uásálistoo jo-uv láávdástmáin tâi toimâtmáin jieš rahtum tâi čallum muusikpitá tâi tiivtâ majeláá almottemnáál vuovvijn. Muusik- já tihtâláávdástmeh já kirjáliih tyejeh árvuštâllojeh sierâ jieijâs aherááiđuin. </p>
<p><em type="italic">Rááiđuh: </em></p>
<p>Vuálá 10-ihásiih, vuálá 16-ihásiih já 16–20-ihásiih.</p>
<list><p type="listitem">Muusik: lávdástem tábáhtusâst já/tâi kirjálâš tyeji</p>
<p type="listitem">Tiivtah: lávdástem tábáhtusâst já/tâi kirjálâš tyeji</p>
</list><p>Puoh sierâ muusik já tiivtâi šlaajah já genreh láá toháliih kuohtuin váldušlaajâin. Láávdástmeh pyehtih leđe ohtuu tâi juávhoin olášuttum. Tábáhtusâst puáhtá lávdástiđ jieijâs tâi iärásij pyevtittem tuojijd, mutâ puoh láávdástmeh já jieš tohhum tyejeh kalgeh leđe sämikielâliih (anarâš-, nuorttâlâš- tâi tavesämikielâ).</p>
<p>Lasetiäđuh tábáhtusâst almottuvvojeh vyesimáánu ääigi. Tábáhtusân almottâttoo porgemáánust.</p>
<p>taaiđâtábáhtus orniistâlmijn láá mield Sämitige škovlim- já oppâmateriallävdikodde, nuorâirääđi, sämmilâš párnáikulttuurkuávdáš <em type="italic">Mánnu </em>sehe sämmiliih elleekove- já muusikkuávdááh. </p>
<p>Tábáhtus orniistâlmijn čuávuh tárkká koronatile já -torvolâšvuođâ, mon tiet uárnejeijeeh värideh máhđulâšvuođâ nubástussáid.</p>
<p><em type="italic">Lasetiäđuh: </em></p>
<p>Anni-Sofia Niittyvuopio</p>
<p>anni-sofia.niittyvuopio@samediggi.fi</p>
<p xml:lang="nno">www.saamelaisnuortentaidetapahtuma.com</p>
<p xml:lang="fin">Facebook: Saamelaisnuorten taidetapahtuma</p>
<p xml:lang="smj">Instagram: @samenuoraid_daiddadahpahus</p>
<p><em type="italic">#taaiđâtábáhtus #čeäppvuõđpeeiv #dáiddadáhpáhus #sntaidetapahtuma </em></p>
</body></document>
