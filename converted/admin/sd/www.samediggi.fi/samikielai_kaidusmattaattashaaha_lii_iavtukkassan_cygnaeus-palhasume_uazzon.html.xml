<document xml:lang="smn" id="no_id"><header><title>Sämikielâi káidusmáttááttâshaahâ lii iävtukkâssân Cygnaeus-palhâšume uážžon - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>286</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/10/16/samikielai-kaidusmattaattashaaha-lii-iavtukkassan-cygnaeus-palhasume-uazzon/?lang=an</origFileName><parallel_text xml:lang="fin" location="saamen_kielten_etaopetushanke_ehdolla_cygnaeus-palkinnon_saajaksi.html"/><parallel_text xml:lang="sme" location="samegielaid_gaiddusoahpahusfidnu_evttohuvvo_oazzut_cygnaeus-balkkasumi.html"/><parallel_text xml:lang="sms" location="saa_mkioli_ougglosmatt_tosha_ngkkos_e_tkkuum_cygnaeus-pa_lkkoozz_vuazhzhjen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sämikielâi káidusmáttááttâshaahâ lii iävtukkâssân Cygnaeus-palhâšume uážžon</p>
<p>Máttááttâshaldâttâs lii nomâttâm sämikielâi káidusmáttááttâs piiloothaavâ ohtân Cygnaeus-palhâšume finalistân. Haahâ lii ornim čoovčâ 2018 rääjist anarâš-, nuorttâlâš- já tavesämikielâ máttááttâs sämmilij päikkikuávlu kieldâi ulguubeln. Taan luuhâmive haahâ uárnee máttááttâs suulân 92 uáppeid ohtsis 65 škoovlâst pirrâ eennâm. Oovtâstpargoost láá mieldi 35 máttááttâs uárnejeijed.</p>
<p>– Taat lii tuođâi ilolâš uuđâs, iätá haavâ jođetteijee Hanna Helander Ucjuv kieldâst. – Haahâ lii pyereest joođoost já uáppeemeeri lii lasanâm masa kyevtkiärdásâžžân čoovčâ 2018 rääjist. Jo tuš iävtukkâssân nomâttem lii merhâšittee mijjân hahâpargeid, iätá Helander. – Taat movtijdit vissásávt mii máttáátteijeid, kiäh jo mudoi-uv uáli iäljárávt ovdedeh mii máttááttâs.</p>
<p>Haavâ máttáátteijen taan luuhâmive pargeh Henna Aikio, Satu-Marjut Nieminen, Joni Saijets, Sirkka Sanila já Sonja Moshnikoff. Tavesämikielâ uáppeeh láá ohtsis 44, anarâškielâ 28 já nuorttâlâškielâ 20. – Haahâ uárnee máttááttâs pedagogisávt sehe kielâ- já ahetääsi mield nuuvt hiäivulijn juávhuin, ko máhđulâš. Feerimeh láá pyereh, iätá Helander.</p>
<p>Haavâ Sämitiggeest pargee koordinaattor Arla Magga ana iävtukkâsvuođâ tehálâžžân haavâst rahtum pargo oinum tááhust. – Viehâ maŋgii mij kuullâp kommentijd, moi tuáváást lii imâštâllâm tast, ete puáhtá-uv sämikielâ máttááttâs kuoskâd mijjân, Maadâ-Suomâst tuáimee máttááttâs uárnejeijeid. Sämmilâšpárnáin já -nuorâin kuittâg jo 2/3 áásá já jotá škoovlâ eres saajeest ko sämmilij päikkikuávlust, iätá Magga.</p>
<p>Sämitige škovlimčällee Ulla Aikio-Puoskari muštâl, ete káidusmáttááttâshaahâ lii vuossâmuš lävkki sämikielâi máttááttâs fastâditmân päikkikuávlu kieldâi ulguubeln. – Máttááttâs- já kulttuurministeriö asâttem sämikielâi já sämikielâlii máttááttâs ovdedempargojuávkku parga eidu ääši ooleest. Pargojuávkku almostit iävtuttâsâs täst já maaŋgâ eres ääsist puáttee ive aalgâbeln.</p>
<p>Cygnaeus-palhâšume 2020 uážžoo almostittoo 23.11.2020 palhâšumejyehimtilálâšvuođâst, mii uárnejuvvoo neetist. Palhâšume juáhá Máttááttâshaldâttâs uáivihovdâ <em type="italic">Olli-Pekka Heinonen </em><em type="italic">. </em></p>
<p>Tiätu Cygnaeus-palhâšuumeest já eres finalistein Máttááttâshaldâttâs tiäđáttâsâst, mon puáhtá luuhâđ täst <em type="italic">. </em></p>
<p xml:lang="fkv">https://www.saamenetaopetus.com/</p>
<p>Säämi kielâlávgum puohháid – ávus oppâtijmeh sämikielâi ohhoost</p>
<p type="title">Lasetiäđuh:</p>
<p xml:lang="isl">Hanna Helander, hanna.helander(at)edu.utsjoki.fi</p>
<p xml:lang="sme">Arla Magga, arla.magga(at)samediggi.fi</p>
<p>Ulla Aikio-Puoskari, ulla.aikio-puoskari(at)samediggi.fi</p>
</body></document>
