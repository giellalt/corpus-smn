<document xml:lang="smn" id="no_id"><header><title>AHR (KHO) puástumiärádâsâin oppeet uđđâ kuoddâlem - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>245</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/09/26/ahr-kho-puastumiaradasain-oppeet-udda-kuoddalem/?lang=an</origFileName><parallel_text xml:lang="fin" location="kho:n_virheellisista_paatoksista_jalleen_uusi_kantelu.html"/><parallel_text xml:lang="sme" location="ahr_feaillalas_mearradusain_fas_odda_guoddaleapmi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">AHR (KHO) puástumiärádâsâin oppeet uđđâ kuoddâlem</p>
<p>Sämitige valjâlävdikodde koolgâi vala kuoddâliđ juávhust alemuu haldâttâhrievti miärádâsâin, moiguin AHR komettij valjâlävdikode syeinimáánust toohâm jiešvuoigimijd. Kuoddâlmijn paijeelmiärálâš nubástusuuccâmvyehhin váttoo, ete AHR meddâlist jieijâs puástumiärádâsâid.</p>
<p>Ovdeláá porgemáánust tohhum, siämmáá äššiubâlâšvuotân lohtâseijee kuoddâlmij vuáđustâssân lijjii maaŋgah feeilah, tego vuoigâlii riehtijotteem vuáđuprinsiipij luávkkám já tuámustoovli jiešmerideijeevuođâ já pelettemesvuođâ luávkkájeijee čuávdusij almos munedem. Tai lasseen tääl kuoddâlem čuosâttâhhân orroo 27 AHR miärádâsâin lii uđđâ puástuvuotâ.</p>
<p>Tain uđđâ miärádâsâin AHR meridij valjâlävdikode sajanmäksiđ väidei riehtijotteemkoloid, mutâ väridij valjâlävdikoodán tilálâšvuođâ celkkiđ tuše riehtijotteemkoloin, ige ollágin jieš väidimist. Te väidim válduääšist iä kuullâm valjâlävdikode ollágin, mii oppeet rikoi vuoigâlii riehtijotteem vuáđuprinsiipijd, tego äššiomâhái oovtâitosii prosessuaallii sajattuv já kuullâm vátámâš.</p>
<p>AHR maŋaluvâi adelum miärádâsah aneh sistees siämmáá stuárusii riehtijotteemkoloi sajanmáksusume. Iänááš uási riehtijotteemkolovátámâš siskeldeijee väidimijn lâi oovtâ já siämmáá äššialmai rähtim. Väidimijn riehtijotteemkolovátámâš ij vuáđustâllum tuođâlijn koloin, peic ulmen lâi panâštiđ sämitige já valjâlävdikode nuuvt, ete toh iä eeppid jo pahudum AHR oovdeb miärádâsâid olmoošvuoigâdvuođâid luávkkájeijen. Tággáár jurdâččem lii Suomâ riehtioornigân vieres, veikâ AHR oro tääl riemmâm ton toorjân.</p>
<p>Valjâlävdikodde lii jieijâs räijejum toimâvääldi siste viggâm huolâttiđ OA olmoošvuoigâdvuotâkomitea Suomân adelum laŋgâtteijee miärádâsâi olášutmist já uđđâ olmoošvuoigâdvuotâluávkkámij velttimist. Áinoo já alemuš nubástusuuccâmtäässin AHR lii riemmâm suojâliđ jieijâs árvuvääldi sämmilij olmoošvuoigâdvuođâin peerusthánnáá. Valjâlävdikodde lii páguttum kuoddâliđ AHR:n ko mihheen eres peelijd ko AHR jieš ij pyevti čuávdiđ feeilâid.</p>
<p type="title">Lasetiäđuh</p>
<p>Valjâlävdikode saavâjođetteijee Janne Näkkäläjärvi, +358 10 839 3190 / +358 40 626 7255, janne.nakkalajarvi(at)samediggi.fi</p>
<p>Valjâlävdikode čällee Antti Aikio, +358 10 839 3127 / +358 40 184 6829, antti.aikio(at)samediggi.fi</p>
</body></document>
