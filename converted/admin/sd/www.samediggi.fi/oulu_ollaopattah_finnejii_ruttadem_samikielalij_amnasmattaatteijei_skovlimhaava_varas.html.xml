<document xml:lang="smn" id="no_id"><header><title>Oulu ollâopâttâh finnejii ruttâdem sämikielâlij amnâsmáttáátteijei škovlimhaavâ várás - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2018</year><wordcount>233</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/06/15/oulu-ollaopattahan-ruttadem-samikielalij-amnasmattaatteijei-skovlimhaava-varas/?lang=an</origFileName><parallel_text xml:lang="fin" location="oulun_yliopisto_sai_rahoituksen_saamenkielisten_aineenopettajien_koulutushankkeelle.html"/><parallel_text xml:lang="sme" location="oulu_universitehta_oaccui_ruhtadeami_samegielat_avnnasoahpaheddjiid_skuvlenprosektii.html"/><parallel_text xml:lang="sms" location="oulu_universitetta_teaggtos_saa_mkiollsaz_aaunasu_ctee_li_skooultosha_ngkko_sse.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Oulu ollâopâttâh finnejii ruttâdem sämikielâlij amnâsmáttáátteijei škovlimhaavâ várás</p>
<p>Máttááttâs- já kulttuurministeriö mieđettij Oulu ollâopâttâhân 750 000 euro hahâruttâdem sämikielâlij amnâsmáttáátteijei škovlimhaavâ várás. Hahâoccen lâi Oulu ollâopâttuv Giellagas-instituut já ohtsâšpargokyeimin šoddâdemtiettui tieđâkodde, Säämi máttááttâskuávdáš já Sämitigge. – Hahâruttâdem lii tuođâi ilolâš uuđâs, paahud Sämitige saavâjođetteijee Tiina Sanila-Aikio. Sämikielâlij máttáátteijei vänivuotâ lii lamaš kuhháá mii tiäđust já pargolisto njunošist. Máttáátteijeetile pyeredem mainâšuvvoo meid Sämitige vaaljâpaje toimâohjelmist .</p>
<p>Sämitigge olášuttij roovvâdmáánust ovdâčielgiittâs sämikielâlij máttáátteijei finnimvuođâst, tiileest já škovlimtáárbuin. – Sämikielâlijn máttáátteijein lii hirmâd stuorrâ vänivuotâ, tastko vuossâmui suhâpuolvâi máttáátteijeeh láá pááccám teikâ päcimin iäláttâhân já uđđâ máttáátteijeeh valmâštuveh liijkás hitásávt, maainâst Sämitige škovlimčällee Ulla Aikio-Puoskari. – Stuárráámus vänivuotâ lii eidu sämikielâlijn amnâsmáttáátteijein. Amnâsmáttáátteijeevänivuotâ lii ohtâ puoh merhâšitteemus iästu vâi sämikielâlâš máttááttâs puávtáččij vijđediđ vuáđumáttááttâs pajeluokkaid. Vuávájum haavâ ulmen lii nube tááhust toohâđ máhđulâžžân jo toháláid máttáátteijeid sämikielâi oppâm já sämikielâlii máttááttâspargo, nube tááhust toohâđ máhđulâžžân epitoháláid ulmuid, kiäh hoittájeh sämikielâlii máttááttâs, amnâsmáttáátteijee tohálâšvuođâ haahâm.</p>
<p>Máttááttâs- já kulttuurministeriö mieđettij máttáátteijeeškovlim ovdedemhaavâi várás ohtsis 12 miljovn eurod. Sierânâstorjui ulmen lii Máttáátteijeeškovlim ovdedemohjelm olášuttem ovdedem. Toorjâ mieđettui máttááttâs- já kulttuurministeriö toimâsyergi ollâopâttuvváid já áámmátollâškovláid, main lii máttáátteijeeškovlimtoimâ. Eromâš staatâtorjuuh mieđettuvvojii ohtsis 12,7 miljovn eurod 1-3-ive pištee haavâi várás, moh vyelgih joton ive 2018. Haavâi peht uđâsmittojeh máttáátteijei vuáđu-, uápásmittem- já tievâsmittemškovlim sehe nanodeh ollâškoovlâi já škovlim uárnejeijei ohtsâštooimâ. Ruttâdemnáál 25 ovdedemhaahâd lii stuorrâ uási máttáátteijeeškovlim ovdedemohjelm.</p>
<p>MKM (OKM) tiäđáttâs 15.6.2018: https://minedu.fi/avustukset/avustus/-/asset_publisher/%20korkeakoulujen-opettajankoulutuksen-kehittamishankke-2</p>
<p><em type="italic">Lasetiäđuh: </em></p>
<p>Škovlimčällee Ulla Aikio-Puoskari, ulla.aikio-puoskari(at)samediggi.fi, 010 8393 112</p>
</body></document>
