<document xml:lang="smn" id="no_id"><header><title>Säminuorah väätih tooimâid šoŋŋâdâhnubástus raijim tiet - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>292</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/09/23/saminuorah-vaatih-tooimaid-sonnadahnubastus-raijim-tiet/?lang=an</origFileName><parallel_text xml:lang="eng" location="sami_youth_demand_actions_to_mitigate_climate_change.html"/><parallel_text xml:lang="fin" location="saamelaisnuoret_vaativat_toimia_ilmastonmuutoksen_hillitsemiseksi.html"/><parallel_text xml:lang="sme" location="samenuorat_gaibidit_doaimmaid_dalkkadatrievdama_goahcamii.html"/><parallel_text xml:lang="sms" location="saa_mnuor_oolgte_taaimaid_aimm-muttaz_tuo_lstoollmo_sse.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Säminuorah väätih tooimâid šoŋŋâdâhnubástus raijim tiet</p>
<p><span type="quote">Mij tubdâstep šoŋŋâdâhkriisâ já vaattâp tállán tooimâid pirâsnubástusâi raijim tiet. Mist lii vuoigâdvuotâ puátteevuotân já tot kalga leđe mii hámásâš.</span></p>
<p>Säminuorâi almosciälkkámuš loptee oovdân huolâ Säämi luándu tiileest ja puátteevuođâst sehe čuákkee toimâiävtuttâsâid. Säminuorah väätih tooimâid šoŋŋâdâhnubástus raijim tiet já toos vuáhádumán. Säminuorah láá huolâst šoŋŋâdâhnubástus vaiguttâsâin eromâšávt sämmilij ärbivuáválâš iäláttâssáid já kulttuurân.</p>
<p>– Almosciälkkámušâst mij vaattâp, ete sämmilâš ärbitiätu loptejuvvoo täsiárvusâš tiäđu kälden, ko totkeh já sárnuh šoŋŋâdâhnubástusâs, kuávlui kiävtust já ärbivuáválâš iäláttâsâin. IPCC raapoort muštâl korrâ tuotâvuođâ šoŋŋâdâhkriisâst. Mij lep sárnum šoŋŋâdâhnubástus čuávumušâin já mii siärvusân kuoskâm vaiguttâsâin jo iivijd. Mij ep pyevti estiđ vaiguttâsâid, pic mij kolgâp algâttiđ vuáhádume mii kulttuur, kielâi já iäláttâsâi turviimân”, ettâv Suomâ Sämitige nuorâirääđi saavâjođetteijee <em type="italic">Anni-Sofia Niittyvuopio </em>já Ruotâ Sämitige nuorâirääđi saavâjođetteijee <em type="italic">Maria Unnes </em>, kiäh lává lamaš mieldi čälimin almosciälkkámuš. </p>
<p>Ton lasseen almosciälkkámušâst eteh, ete ohtsâšpargo säminuorâi kooskâst kalga turviđ ohtsâš tábáhtusâiguin já čokkânmijguin já ohtsâšpargo sämmilij kooskâst staatâraajij paijeel já eres algâaalmugijguin kalga nonniđ já lasettiđ.</p>
<p>Säminuorah laa valmâštâllâm almosciälkkámuš ohtsâštave-eennâmlii säminuorâi konferens uássin. Almosciälkkámuš lii pargoniävvun ohtsâštave-eennâmlii säminuorâi ohtsâšpargoost já tot lii toimâmallin staatâraajij paijeel šoŋŋâdâhnubástus vuástá.</p>
<p type="title">Almosciälkkámuš lii luuhâmnáál:</p>
<list><p type="listitem">tavesämikielân</p>
<p type="listitem">anarâškielân</p>
<p type="listitem">nuorttâlâškielân</p>
<p type="listitem">suomâkielân</p>
<p type="listitem">eŋgâlâškielân</p>
</list><p>Ohtsâštave-eennâmlâš säminuorâi konferens tollui káidustábáhtussân 26.8.2021. Konferens váldu-uárnejeijen tooimâi Sämitige nuorâirääđi já tot uárnejui ohtsâšpargoost Taažâ, Ruotâ já Suomâ Sämitigj nuorâituáimeiguin. Konferensist sahâvuáruid tollii Suomâ pirâs- já šoŋŋâdâhminister <em type="italic">Krista Mikkonen, </em>Säämi parlamentaarlii rääđi saavâjođetteijee <em type="italic">Aili Keskitalo </em>, Sämitige saavâjođetteijee <em type="italic">Tyemes Aaslâk Juuso </em>já nuorâ puásuialmai <em type="italic">Jussá Seurujärvi </em>. Pargopaajijd tollii somevaigutteijee <em type="italic">Emmi Nuorgam </em>, artivist <em type="italic">Pauliina Feodoroff </em>já gloobaal nuorâiorganisaatio <em type="italic">Youth4Nature </em>. Konferens teeman lâi šoŋŋâdâhnubástus já ton uássin rahtii almociälkkámuš. </p>
<p><em type="italic">Lasetiäđuh </em></p>
<p><em type="italic">Anni-Sofia Niittyvuopio </em>Suomâ sämitige nuorâirääđi saavâjođetteijee +358 40 708 2072 anni-sofia.niittyvuopio(at)samediggi.fi </p>
<p><em type="italic">Maria Unnes </em>Ruotâ sämitige nuorâirääđi saavâjođetteijee maria.unnes(at)sametinget.se </p>
<p><em type="italic">Elli-Marja Hetta </em>Suomâ sämitige nuorâičällee +358 50 382 5179 elli-marja.hetta(at)samediggi.fi </p>
</body></document>
