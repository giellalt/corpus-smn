<document xml:lang="smn" id="no_id"><header><title>Vuálá škovlâahasij párnái materiaalhaahâ lii ovdánâm pelimuudon - rähtimnáál kyehti moobiilspeelâ, kyehti digitaallii kirje, lyevdispeelâ já pođoipuustaveh - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>288</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/05/03/vuala-skovlaahasij-parnai-materiaalhaaha-lii-ovdanam-pelimuudon-rahtimnaal-kyehti-moobiilspeela-kyehti-digitaallii-kirje-lyevdispeela-ja-podoipuustaveh/?lang=an</origFileName><parallel_text xml:lang="fin" location="alle_kouluikaisten_lasten_materiaalihanke_on_edennyt_puolivaliin_-_tekeilla_kaksi_mobiilipelia_kaksi_digikirjaa_lautapeli_ja_irtokirjaimet.html"/><parallel_text xml:lang="sme" location="vuollai_skuvlaahkasas_manaid_materialaproseakta_lea_ovdanan_beallemuddui_-_rahkadeamen_guokte_mobiilaspealu_guokte_digigirjji_lavdespealu_ja_bodubustavaid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Vuálá škovlâahasij párnái materiaalhaahâ lii ovdánâm pelimuudon – rähtimnáál kyehti moobiilspeelâ, kyehti digitaallii kirje, lyevdispeelâ já pođoipuustaveh</p>
<p>Sämitige Vuálá škovlâahasij párnái materiaalhaahâ algâttij tooimâs ive aalgâst já lii tääl ovdánâm pelimuudon. Haavâ ohtân ulmen lii tuárjuđ párnái sämikielâ máátu tááláá ääigi materiaalijgijn arâšoddâdmist, ovdâmáttááttâsâst já paaihijn. Tuárju várás láá tääl rähtimnáál kyehti moobiilspeelâ, kyehti digitaallii kirje, lyevdispeelâ já pođoipuustaveh.</p>
<p>Párnái sárguseh puásuifáddásii lyevdispeelâ kuvviimân.</p>
<p>Pođoipuustaveh šaddeh noonâ paahvist jieijâs háámán, já toh láá uáivildum eromâsávt arâšoddâdem já ovdâmáttááttâs táárbuid párnái luuhâm já čäällim toorjân. Lyevdispeelâ juurdân lii jieijâs puásui-iälu šoddâdem mieldi oppâđ puásuisánáduv já ovdediđ matemaatlii jurdâččem. Mielâkiddiivâš já hitruus speelâ lává vuávám Onneli Sieppi já Elle Máret Valkeapää uássin jieijâs Sämmilâš párnáikärdimáttáátteijeeškovliittâs. Digitaallii kiirjijn nubbe šadda Satu Moshnikoff ihastuttee kirjeest Njuämmlaž njoikk, já nubbe Ulla Sainio nánnáás kirjeest Kuobžâ já Riemnjis, mii lii almostum tijmá suomâkielâlâš tarvekirjen. Kuohtui kiirjij digiháámán šaddeh teevstâi kuldâlem lasseen párnáid uásálistee tooimâid. Moobiilspeelah šaddeh kyevti spellâsyergi rähtein, Kapu Toysist já Zaibatsu Interactivest, kiäi pyevtittâsah láá ovdâmerkkân párnáiohjelm Pikku Kakkosii speelah Bigálus já Nuottiniitty sehe Möllit. Moobiilspeelâi ulmen lii movtáskittee já mielâkiddiivâlii porgâm ohtâvuođâst tuárjuđ párnái sänirááju vijđedem já párnái jieijâs mainâstem ovdedem.</p>
<p><span type="quote">“Haahâ lii ovdánmin šiev liävttoin já vuossâmuid puátusijd sättip vyerdiđ máhđulávt jo ovdil keesi.”</span> muštâl haavâ vuávájeijee Petra Kuuva. <span type="quote">“Oovtâstpargo lii porgum irâttâsâi lasseen ovtâskâs ulmuigijn, kiäid stuorrâ kijttoseh niävvuin, ideain já iššeest. Lii lamaš ilo vuáváđ já pyevtittiđ návt šiev proojeekt, mon puátusijn lii ävkki čuosâttâhjuávhus lasseen vijđásub-uv sämikielâ máttááttâlleid.”</span></p>
<p>Haavâ ruttâdem šadda Máttááttâs- já kulttuurministeriöst, já haahâ nohá porgemáánu majemuš peivi. Puoh materiaaleh šaddeh nuorttâkielân, orjâlâškielân já anarâškielân.</p>
<p type="title">Lasetiäđuh haavâst:</p>
<p>Petra Kuuva / Piäkkáá Heeihâ Petra má. materiaalvuávájeijee Sämitigge Sajos | FI-99870 Aanaar puh. +358 10 839 3128 | +358 40 623 3341 petra.kuuva(at)samediggi.fi facebook Kuuva Petra Työ</p>
</body></document>
