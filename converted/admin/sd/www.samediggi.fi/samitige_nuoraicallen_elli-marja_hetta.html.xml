<document xml:lang="smn" id="no_id"><header><title>Sämitige nuorâičällen Elli-Marja Hetta - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>277</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/06/16/samitige-nuoraicallen-elli-marja-hetta/?lang=an</origFileName><parallel_text xml:lang="fin" location="saamelaiskarajien_nuorisosihteeriksi_elli-marja_hetta.html"/><parallel_text xml:lang="sme" location="samedikki_nuoraidcallin_elli-marja_hetta.html"/><parallel_text xml:lang="sms" location="saa_mtee_gg_nuoripiisren_elli-marja_hetta_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sämitige nuorâičällen Elli-Marja Hetta</p>
<p><em type="italic">Šoddâdemtiettui maister Elli-Marja Hetta nomâttui Sämitige nuorâičällee viirgán. Sämitige stivrâ meridij nomâttâsâst čuákkimistis kesimáánu 11. peeivi 2020. </em></p>
<p>Vuáččulâš Elli-Marja Hetta lii čođâldittám šoddâdemtiettui maister uápuid, já sun lii lamaš nuorâičällee virgesajasâžžân 1,5 ive. Nuorâičällee tuáimá nuorâirääđi oovdânpyehten já čällen já suu paargon kulá ei. valmâštâllâđ säminuorâi elimân já pyereestvajemân kullee aašijd, ovdediđ säämilâš nuorâipargo oovtâst säminuorâiguin já orniđ säminuorâi konferens.</p>
<p>– Muu mielâst lii suotâs, ete säminuorah pyehtih maccâđ uápui maŋa já uážžuđ pargo sämikuávlust sehe porgâđ pargoid sämisiärvus oovdân. Mun lam ovdil lamaš nuorâirääđi jeessân já muu virgesajasâšvuođâ ääigi lii lamaš suámi huámášiđ, maht nuorâirääđi toimâ lii ovdedum om. haavâi peht. Ohtâ tehálumosijn nuorâičällee pargoin lii nanodiđ säminuorâi uásálistem eres taavijn já mun vááldám pargo iloin vuástá, muštâl Elli-Marja Hetta valjim maŋa.</p>
<p type="title">Sämitige čuávuvâš čuákkim tuálloo káidusohtâvuođâiguin</p>
<p>Sämitige čuákkim 2/2020 tuálloo 26.6.2020 tme 12 rääjist káidusčuákkimin. Čuákkim puáhtá čuávvuđ live stream vuolgâttâs peht čujottâsâst www.samediggi.fi/live . Njuolgâvuolgâttâsâst puáhtá kuldâliđ meid tulkkum.</p>
<p>– Sämitige stivrâ lii meridâm orniđ čuákkim káidusohtâvuođâiguin koronapandemia tovâttem tile tiet. Veik tááláá raijiittâsâi mield enâmustáá 50 ulmuuu čuákkimijd puáhtá jo orniđ, mij lep meridâm orniđ káidusčuákkim, vâi pyehtip orniđ čuákkim nuuvt koronatorvolávt ko máhđulâš, iätá saavâjođetteijee Tuomas Aslak Juuso.</p>
<p>Tievâsčuákkimist kieđâvuššoo ive 2019 ruttâtuálulopâttem já toimâčielgiittâs, oovdânpyehtim sämmilâš kulttuurmeriruttân ive 2022, oovdânpyehtim sämikielâlii arâšoddâdempalvâlusâi tuurvâstmân já oovdedmân ive 2022, oovdânpyehtim sämikielâlii oppâmateriaal vaalmâštmân ive 2022, oovdânpyehtim sämmilij sosiaal- ja tiervâsvuotâpalvâlusâi tuurvâstmân ive 2022 já tave-eennâmlâš sämikielâi áámmát- já reesuurskuávdáš Säämi Kielâkäldee ravvuuh.</p>
<p>Lasseen stivrâ toolâi vuolgâttâssavâstâllâm sämmilij šoŋŋâdâhpolitiik oovdedmist sehe savâstâlâi tuotâvuotâ- já sovâdâttâmproosees ovdánmist já meridij jotkâtooimâin. Stivrâ tieđeet tuotâvuotâ- já sovâdâttâmproosees čuávuváin tooimâin, ko tot lii äigikyevdilis.</p>
<p type="title">Lasetiäđuh:</p>
<p>saavâjođetteijee Tuomas Aslak Juuso puh. 040 687 3394, tuomas.juuso(at)samediggi.fi</p>
</body></document>
