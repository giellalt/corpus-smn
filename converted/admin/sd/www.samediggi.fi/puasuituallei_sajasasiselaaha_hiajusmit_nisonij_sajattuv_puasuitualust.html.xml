<document xml:lang="smn" id="no_id"><header><title>Puásuituállei sajasâšišelaahâ hiäjusmit nisonij sajattuv puásuituálust - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>289</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/03/16/puasuituallei-sajasasiselaaha-hiajusmit-nisonij-sajattuv-puasuitualust/?lang=an</origFileName><parallel_text xml:lang="fin" location="poronhoitajien_sijaisapulaki_heikentaa_naisten_asemaa_poronhoidossa.html"/><parallel_text xml:lang="sme" location="badjealbmaid_sadjasasveahkkelahka_hedjonahtta_nissoniid_sajadaga_boazodoalus.html"/><parallel_text xml:lang="sms" location="puazzhaiddji_sajjsazvea_kklaa_kk_hue_nad_neezzni_saa_j_puazzhaaidast.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Puásuituállei sajasâšišelaahâ hiäjusmit nisonij sajattuv puásuituálust</p>
<p><em type="italic">Sämitigge táttu ciälkkámuš oovtviärdásâšvuođâváldáliist já täsiárvuváldáliist puásuituállei olgooštmist sehe nisonij já almai koskâsii epitäsiáárvust sajasâšiševuáháduvâst. Vyeimist orroo puásuituállei sajasâšišelaahâ oovded äpittesvuotâ- já peerârijjâolgoštem já návt hiäjusmit nisonij sajattuv puásuituálust. </em></p>
<p>Olgoštem itá tienuuvt, ete puásuituállest ij lah máhđulâšvuotâ finniđ sajasâšiše šoddâdem tâi párnáá teikâ adoptiopárnáá tipšo várás.</p>
<p>– Sämitigge lii huolâstum sämmilij puásuituálleenisonij maaŋgâ sierâ vuáđust šaddee olgooštmist, maid vyeimist orroo puásuituállei sajasâšišelaahâ naanood. Lii killáámettum, ete lahâaasâtmist lii äšši, mii hiäjusmit nisonij hinnáid hárjuttiđ puásuituálu. Nisonijd kolgâččii eenâb-uv puoh vuovijguin movtijdittiđ puásuituálun, iätá Sämitige saavâjođetteijee Tuomas Aslak Juuso.</p>
<p>Tááláš vuáhádâh toovât puásuituálleenisonij hiäjub sajattuv lasseen meid tom, ete puásuituálleealmaah, tâi puásuituálleeh ubânâsân, iä pyevti siämmáánáál uásálistiđ párnái tipšomân. Puásuituáluperruin ovdâsvástádâs perrust lii távjá ton perruujesânist, kiän váldupargo lii monnii eres saajeest ko puásuituálust. Táválávt taat tile kuáská keevâtlávt nisonáid.</p>
<p>Sämitigge lii toohâm sosiaal- já tiervâsvuođâministeriön iävtuttâs puásuituállei sajasâšišelaavâ peividmist. Sämitigge iävtuttij ministeriön, ete puásuituállei turviiččii peividem mield vuoigâdvuođâ sajasâšišán iheluámutiileest, vajoidittem já pargonaavcâ paijeentuállee tooimâ várás, pyeccee párnáá tipšo várás, äpittesvuođâ, šoddâdem sehe párnáá já adoptiopárnáá tipšo várás, vuálá kuulmâihásii párnáá tipšo várás sehe viärjupalvâlus tâi siiviilpalvâlus čođâldittem várás.</p>
<p>Sämitigge ráđádâlâi sosiaal- já tiervâsvuođâministeriöin sämitiggelaavâ 9 § miäldásávt puásuituállei sajasâšišelaavâ peividmist Sämitige iävtuttâs vuáđuld.</p>
<p>– Sosiaal- já tiervâsvuođâministeriö lii haluttem ovdediđ já peividiđ laavâ mii iävtuttâs vuáđuld. Tondiet mij lep táttum täsiárvuváldáliist sehe oovtviärdásâšvuođâváldáliist ciälkkámuš vyeimist orroo puásuituállei sajasâšišelaavâ täsiárvu- já oovtviärdásâšvuođâuáinust. Tuáivu mield mij pastep taan peht ovdediđ nisonij sajattuv puásuituálust, juátká II värisaavâjođetteijee Leo Aikio.</p>
<p>Sämitige ciälkkámuštáttum oovtviärdásâšvuođâváldálâžân já täsiárvuváldálâžân puásuituállei olgooštmist sehe nisonij já almai koskâsii epitäsiáárvust sajasâšiševuáháduvâst</p>
<p type="title">Lasetiäđuh:</p>
<p>Saavâjođetteijee Tuomas Aslak Juuso puh. 040 687 3394, tuomas.juuso(at)samediggi.fi</p>
<p>II värisaavâjođetteijee Leo Aikio puh. 040 621 6505, leo.aikio(at)samediggi.fi</p>
<p>Má. lahâčällee Sarita Kämäräinen puh. 010 839 3143 / 040 186 7258, sarita.kamarainen(at)samediggi.fi</p>
</body></document>
