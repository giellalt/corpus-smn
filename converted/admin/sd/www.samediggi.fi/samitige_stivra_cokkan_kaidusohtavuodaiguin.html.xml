<document xml:lang="smn" id="no_id"><header><title>Sämitige stivrâ čokkân káidusohtâvuođâiguin - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>328</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/04/17/samitige-stivra-cokkan-kaidusohtavuodaiguin/?lang=an</origFileName><parallel_text xml:lang="fin" location="saamelaiskarajien_hallitus_kokoontuu_etayhteyksin.html"/><parallel_text xml:lang="sme" location="samedikki_stivra_coahkkana_gaiddusoktavuodain.html"/><parallel_text xml:lang="sms" location="saa_mtee_gg_halltos_nooraatt_ougglosohttvuodin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sämitige stivrâ čokkân káidusohtâvuođâiguin</p>
<p><em type="italic">Sämitige stivrâ čokkân koronaepidemia tiet tääl káidusohtâvuođâiguin. <span type="quote">“Kuhheeb ääigi hárjánâm káidusohtâvuođâin lii toohâm máhđulâžžân tom, ete mii tooimah láá jotkum masa táválávt. Mun halijdâm rammuđ Sämitige pargovievâ, ete lep pastam porgâđ pyereest taan tiileest”</span>, paahud saavâjođetteijee Tuomas Aslak Juuso. </em></p>
<p>Sämitige stivrâ nomâttij čuákkimistis tuorâstuv cuáŋuimáánu 16. peeivi Palgâsij ovtâstus stiivrân eidusâš jesânin <em type="italic">Asko Länsman </em>já värijesânin <em type="italic">Magreta Sara </em>. Länsman lii toimâm Sämitige ovdâsteijen meid iivijn 2018-2020. Sämitigge haalijd ton lasseen pyerediđ ovtâspargo Palgâsij ovtâstus suundán já iävtut orniđ ohtâsâš teivâdem, talle ko tot lii oppeet máhđulâš. </p>
<p>Interreg 2021-2027 pargojuávkun Sämitige ovdâsteijen nomâttui <em type="italic">Veikko Feodoroff </em>já väriovdâsteijen Sämitige almugijkoskâsij aašij čällee <em type="italic">Inka </em><em type="italic">Saara Arttijeff </em>. Ruotâ Sämitigge lii iävtuttâm, ete čuávuváá ohjelmpaajeest Säämi parlamentaarlâš rääđi vuáđđud Interreg-pargojuávhu, mon tárguttâssân lii selgâttiđ sämmilij ruttâdmân lohtâseijee táárbuid. </p>
<p>Muittut, muittulusat – the story of the Sámi by the Sámi – haavâ stivrimjuávkun nomâttui Sämitige kulttuurlävdikode saavâjođetteijee <em type="italic">Pirita Näkkäläjärvi </em>já värijesânin <em type="italic">Maria Sofia Aikio </em>. Haahâ olášuvá 1.1.2020-30.9.2022. </p>
<p>Laapi lito haldâttâsân Sämitige ovdâsteijen nomâttui I värisaavâjođetteijee <em type="italic">Anni Koivisto </em>já värijesânin saavâjođetteijee <em type="italic">Tuomas Aslak Juuso </em>. </p>
<p type="title">Koronavirustile vaaigut Saijoos tooimân</p>
<p>Sämitige stivrâ savâstâlâi Saijoos palvâlemohtâduv já raavâdviäsu tiileest. Sämikulttuurkuávdáš Sajos lii lamaš kiddâ njuhčâmáánu 16. peeivi rääjist. Stivrâ meridij toollâđ Saijoos kiddâ vyesimáánu loopâ räi.</p>
<p><span type="quote">”Taan spiekâstâhtiileest mij kolgâp selvâttiđ pargei máhđulâšvuođâid toollâđ jo čoggâšum luámupeeivijd já jis tile juátkoo, lii viehâ vises, ete mij kolgâp ovdániđ luámutmáid. Ton lasseen mij savâstâllâp riehtiministeriöin tile vaikuttâsâin Saijoos tooimân”</span>, saavâjođetteijee Juuso muštâl.</p>
<p type="title">Pargopyereestvaijeemkoijâdâllâm mield puátuseh láá puáránâm jyehi syergist</p>
<p>Tuđâvâšvuotâ lii lasanâm eromâšávt joođeetmân já hovdâpaargon sehe ohtâsii njuolgâdusâi čuávumân. Kuhheebáigásâš hovdâpargo já pargosiärvus ovdedem uáinojeh. Pargopyereestvaijeemkoijâdâllâm olášuttui juovlâmáánust 2019.</p>
<p>Selvâttem mield pargeeh feerejeh, ete pyehtih hiälpust aldaniđ njunnooš pargoaašijn já aneh sii pargo jiärmálâžžân já merhâšittee. Puáđus lii hiäjunâm tuše kyevti saje uásild: must lii tuárvi äigi porgâđ pargoidân olmânáál já vaijaam pargostân pyereest.</p>
<p>Sämitige stiivrâ čuákkim 3/2020 pevdikirje tärhistuvvoo majemustáá 30.4.2020 já talle tuálloo uáinimnáálá 1.5.-1.6.2020 Sämitige nettisiijđoin www.samediggi.fi</p>
<p type="title">Lasetiäđuh:</p>
<p>saavâjođetteijee Tuomas Aslak Juuso puh. 040 687 3394, tuomas.juuso(at)samediggi.fi</p>
</body></document>
