<document xml:lang="smn" id="no_id"><header><title>Samediggi - Saamelaiskäräjät - Aalmugpeeivi juhle kiäsuttij ulmuid Saijoos auditorio tievâ</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>241</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=1000&amp;lang=anaras</origFileName><parallel_text xml:lang="fin" location="index2.php_option=com_content_task=view_id=1000_lang=finnish.html"/><parallel_text xml:lang="sme" location="index2.php_option=com_content_task=view_id=1000_lang=davvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Aalmugpeeivi juhle kiäsuttij ulmuid Saijoos auditorio tievâ</p>
<p>Säämi aalmugpeeivi Anarist lâi fálusist maaŋgâlágán ohjelm puoh ahasáid já peeivi njunoštábáhtus lâi Sämitige ornim eehidjuhle Säämi kulttuurkuávdáš Saijoos auditoriost. Juhle kiäsuttij Saijoos auditorio tievâ ulmuid, juhle lâi puáttâm čuávvuđ suulân 350 ulmud miätá sämikuávlu. Juhle peesâi čuávvuđ meid live stream-vuolgâttâs peht, mii nuurâi ruuvdu paaldân pajeláhháá 100 keččed.</p>
<p>Juhle lekkâmsaavâst Sämitige saavâjođetteijee Klemetti Näkkäläjärvi puovtij oovdân oovdeb suhâpuolvâi korrâ pargo sehe seervij tergâdis rooli kulttuur siäilumist. Sun meid tiäduttij nuorâ taaidârij merhâšume, kiäh rähtih ohtsâškodálii já siärvuslii taiđuu moodeern teknologia vievâst, jyehih tiäđu sämmilijn aaibâs uđđâ vuovijn já pasteh raččođ väldikulttuur lääččim stereotypiaid sämmilijn.</p>
<p>Sämitige saavâjođetteijee Klemetti Näkkäläjärvi uáiná sämmilij puátteevuođâ čuovvâdin: ”Sämiaalmug puátteevuotâ ij lah epivises nuuvt kuhháá, ko siäiluttep mii kulttuur áárvuid, ärbivuovijd já mii siärvuslâšvuođâ. Mii puátteevuotâ lii čuovvâd. Sämmilâš identiteet lii kievrâ. Mij tiettip, ete kiäh mij lep, kost mij puáttip já kuus mij lep monâmin.”</p>
<p>Aalmugpeeivi juhleest lávdástii sämiartisteh miätá sämikuávlu. Juhleest juoigáin Suomâ Big Brother kištoost miänástum Andte Gaup-Juuso já kuovdâkiäinulâš Inger Marie Nilut. Nuorttâlâškielâ kullui Jaakko Gauriloff sehe Anna Lumisalmi já Tauno Ljetoff oovdânpyehtimijn. Juhleest lávdástii meid Aila duo, Ánnámáret Ensemble sehe Hildá Länsman, kiäin čuojâttii Erkki Feodoroff sehe Nicholas já Kevin Francett. Rauna Paadar-Leivo mainâstij juhleest pärnivuođâ já nuorâvuođâ muštoin, lasseen juhleest oovdânpuovtii Ima Aikio-Arianaick muusikvideoh Unna guoláš čierru, Buoidda jorrá borrá já Stálu čiegát.</p>
<p xml:lang="sme"><em type="italic">Andte Gaup-Juuso </em></p>
<p xml:lang="nob"><em type="italic">Inger Marie Nilut </em></p>
<p xml:lang="fin"><em type="italic">Jaakko Gauriloff </em></p>
<p xml:lang="smj"><em type="italic">Aila duo </em></p>
<p xml:lang="fin"><em type="italic">Rauna Paadar-Leivo </em></p>
<p xml:lang="fin"><em type="italic">Anna Lumisalmi ja Tauno Ljetoff </em></p>
<p xml:lang="rmy-rka"><em type="italic">Hildá Länsman </em></p>
<p><em type="italic">Ánnámáret Ensemble </em></p>
</body></document>
