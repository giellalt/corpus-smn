<document xml:lang="smn" id="no_id"><header><title>Kulttuurij škovlâ vuálgá joton: Sämitigge, Suomâ Romaniservi (Suomen Romaniyhdistys) já Nuorâi Akatemia (Nuorten Akatemia) škuávlejeh máttáátteijeid sämi- já romaninuorâi teivâmân - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>466</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/08/23/kulttuurij-skovla-vualga-joton-samitigge-suoma-romaniservi-suomen-romaniyhdistys-ja-nuorai-akatemia-nuorten-akatemia-skuavlejeh-mattaatteijeid-sami-ja-romaninuorai-teivaman/?lang=an</origFileName><parallel_text xml:lang="fin" location="kulttuurien_koulu_kaynnistyy:_saamelaiskarajat_suomen_romaniyhdistys_ja_nuorten_akatemia_kouluttavat_opettajia_saamelais-_ja_romaninuorten_kohtaamiseen.html"/><parallel_text xml:lang="sme" location="kultuvrraid_skuvla_alga:_samediggi_suoma_romanasearvi_ja_nuoraid_akademiija_skuvlejit_oahpaheaddjiid_same-_ja_romananuoraiguin_deaivvadeapmai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Kulttuurij škovlâ vuálgá joton: Sämitigge, Suomâ Romaniservi (Suomen Romaniyhdistys) já Nuorâi Akatemia (Nuorten Akatemia) škuávlejeh máttáátteijeid sämi- já romaninuorâi teivâmân</p>
<p><em type="italic">Paješkoovlâi já nube tääsi oppâlájádâsâi máttáátteijeid čuosâttum tievâsmittemškovlimhaahâ ´Kulttuurij škovlâ´ vuálgá joton čohčuv já juátkoo ive 2022 loopân. Ulmen lii máttáátteijei valmim sämi- já romaninuorâi teivâmân. </em></p>
<p>– Kulttuurij škovlâ -haahâ puátá tuođâlii táárbun, iätá škovlim- já oppâmateriaallävdikode saavâjođetteijee Tauno Ljetoff. – Misthân lii tääl selvâttum tiätu tast, ete oppâmateriaaleh iä jur ane sistees sämmilâštiäđu. Máttáátteijeeškovlimijngin iä kieđâvuš sämmiláid kyeskee aašijd.</p>
<p>Máttááttâs- já kulttuurministeriö sämimáttááttâs ovdedempargojuávkku luovâttij raportis máttááttâsministerân cuáŋuimáánust 2021. Tot rähtittij meid sierânâsčielgiittâs vuáđumáttááttâs suomâ- já ruotâkielâlij oppâmateriaalij sämmilâštiäđust. – Mun tuáivum, ete sämmiláid kyeskee tiätu škovlâmáttááttâsâst álgá tääl lasaniđ já meid sämmilij päikkikuávlu ulguubeln ässee sämipárnááh já -nuorah finnejeh torjuu sii identiteetân, iätá Ljetoff.</p>
<p type="title">Mii?</p>
<p>Kulttuurij škovlâ lii nuuvtá tievâsmittemškovlimráiđu, mii álgá čohčuv já mii lii čuosâttum <em type="italic">paješkoovlâi já nube tääsi oppâlájádâsâi máttáátteijeid </em>. Vuáđumáttááttâs já luvâttâhmáttááttâs máttááttâsvuávám vuáđđusijn pahudeh, ete máttááttâs kalga tuárjuđ uáppei jieijâs kulttuuridentiteet šoddâm. Tievâsmittemškovliimist uásálisteeh finnejeh kiärgusvuođâid sämi- já romaninuorâi teivâmân já meid nuorâi kulttuurlii identiteet tuárjumân. </p>
<p>Kulttuurij škovlâ šoodâi haalust já táárbust lasettiđ tiäđu ja kepidiđ stereotypiaid. Majemui iivij ääigi lii lamaš ennuv saahâ sämi- já romaniteemai uccáávuođâst oppâkiirjijn. Munejurduuh šaddeh maŋgii eidu tietimettumvuođâst. Laseškovliimân lii stuorrâ tárbu, tastko tääl teema kieđâvušmân láá fáállun liijkás uccáá vyevih. Ibárdâs sämi- sehe romanikulttuurij sierânâsjiešvuovijn iä oopâ tááláin oppâkiirjijn, ige máttáátteijee veltihánnáá tuubdâ sämi- já romanikulttuurij sierânâsjiešvuovijd nuuvt pyereest, ete pastaččij tuárjuđ ucceeblohonuorâ, kote hämmee jieijâs kulttuuridentiteet.</p>
<p>Škuávlejeijen tuáimih sämi- já romaniaašij äššitobdeeh, já sämi- já romaninuorah láá vuávám kuávdášlijd siskáldâsâid. Škovliimijd olášuteh oovtâst Sämitige škovlim- já oppâmateriaallävdikuddijn sehe Suomâ Romaniservi rs:jn, já Máttááttâshaldâttâs lii ruttâdâm taid.</p>
<p type="title">Kuás?</p>
<p>Tievâsmittemškovlimrááiđust láá vittâ škovlimpeeivi: kulmâ online- já kyehti káiduspeeivi. Online-peeivij ääigi fáddá kieđâvuššoo juávkkun oovtâst Teams já Howspace-vuáđu peht. Káiduspeeivij ääigi uásálistein láá keevâtliih uápuh jieijâs äigitaavlui mield. Uásálisteeh čonâdâteh jotteeđ škovlimrááiđu ollásávt.</p>
<p>Škovlimpeeivih láá tme 9–15 (sis. jieš mäksimnáál koskâpeivimáállás já kähvipuudâ).</p>
<p>Čoovčâ 2021 pilotškovlim online-peeivih 1. škovlimráiđu: ma 5.10., ko 27.10. já tu 18.11. 2. škovlimráiđu: ma 2.11., ko 24.11. já tu 16.12.</p>
<p>Škovliimeh juátkojeh ive 2022 kuulmâ káidus-, já kyevti aldaškovlimrááiđust. Aldaškovliimijd lii tárguttâs toollâđ Oulust já Helsigist.</p>
<p>Uáppáásm škovlimpeeivij täärhib siskáldâsân já äigitaavlun tääbbin !</p>
<p>Almottâttâm Kulttuurij škovlâ -tievâsmittemškovliimáid lii lekkum.</p>
<p><span type="quote">Máttáátteijee, láá-uv tust tuárvi tiäđuh já kiärgusvuođah tuárjuđ sämi- já romaninuorâid sii kulttuuridentiteet hammiimist? Mon pyereest tun tuubdah sämi- já romanikulttuurij sierânâsjiešvuovijd? Uásálist nuuvtá tievâsmittemškovlimrááiđun, mii álgá čohčuv: puáđi mieldi oppâđ lase já keeppid miiguin stereotypiaid já munejurduid! Iänááš uási škovliimijn uárnejuvvoo káidusin, te tun puávtáh älkkeht uásálistiđ mon peri päikkikoddeest.</span></p>
<p type="title">Lasetiäđuh:</p>
<p>Nuorâi Akatemia / Ulla Saalasti ulla.saalasti@nuortenakatemia.fi 040 567 4203</p>
<p>Sämitige škovlim- já oppâmateriaaltoimâttâh/ Ulla Aikio-Puoskari ulla.aikio-puoskari@samediggi.fi 010 839 3112</p>
<p>Suomâ Romaniservi / Dimitri Lindgren dimitri.aumensa@gmail.com 045 220 3229</p>
<p type="title">Liinkah:</p>
<p>Kulttuurij škovlâ -hahâsijđo</p>
<p>Škovlim- já oppâmateriaalääših Sämitiggeest</p>
<p>Sämmilâštiätu máttááttâsân &gt; www.oktavuohta.com , www.dihtosis.fi</p>
<p>Suomâ Romaniservi &gt; www.suomenromaniyhdistys.fi</p>
</body></document>
