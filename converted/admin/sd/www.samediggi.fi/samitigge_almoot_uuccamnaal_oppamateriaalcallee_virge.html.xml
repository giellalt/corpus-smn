<document xml:lang="smn" id="no_id"><header><title>Sämitigge almoot uuccâmnáál oppâmateriaalčällee virge - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>184</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/10/20/samitigge-almoot-uuccamnaal-oppamateriaalcallee-virge/?lang=an</origFileName><parallel_text xml:lang="fin" location="saamelaiskarajat_ilmoittaa_haettavaksi_oppimateriaalisihteerin_viran.html"/><parallel_text xml:lang="sme" location="samediggi_almmuha_ohcan_lahkai_oahppamaterialacalli_virggi.html"/><parallel_text xml:lang="sms" location="saa_mte_gg_i_lmmat_ooccad_mattmateriaalpiisar_vee_rj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sämitigge almoot uuccâmnáál oppâmateriaalčällee virge</p>
<p>Sämitigge almoot uuccâmnáál oppâmateriaalčällee virge. Oppâmateriaalčällee pargoh láá miäruštâllum Sämitige pargo-oornig 40 §:st . Oppâmateriaalčällee pargon lii valmâštâllâđ sämikielâlii oppâmateriaal pyevtitmân kyeskee aašijd, toimâđ škovlim- já oppâmateriaallävdikode já sämmilij škovlimaašij oovtâstpargo-orgaan oovdânpyehten, čällen já valmâštâllen oppâmateriaalaašijn sehe olášuttiđ lävdikode, oovtâstpargo-orgaan, Sämitige stiivrâ já tige čuákkim toohâm jieijâs toimâsyergi miärádâsâid. Oppâmateriaalčällee čuávu já haaldâš oppâmateriaalmeriruuđâ kevttim já materiaalhaavâid, kocá meriáigásij oppâmateriaalpargei pargo, huolât oppâmateriaalhaavâi toimâttempargoost, iššeed tige saavâjođetteijee jieijâs toimâsuárgán kullee pargoin sehe tuálá ohtâvuođâ eres sämmilâšornijduumijd raajij rasta já sierâ virgeomâháid.</p>
<p>Asâttâsân vuáđuduvvee tohálâšvuotâvátámâš lii virge vaattâm škovlim já lasseen váttoo sämikielâ táiđu (asâttâs 1727/95). Virge miänástuvvee hoittám váátá hiäivulii ollâškovlâtotkos, škovlimaašij já haaldâtlij pargoi tubdâm sehe šiev oovtâstpargo- já vuáruvaikuttâstááiđuid.</p>
<p>Pälkki meriduvvoo Sämitige pälkkivuáháduv vátávâšvuođâtääsi IV/II mield (vuáđupälkki losijttáá 2653,96 eurod/mp). Vuáđupäälhi lasseen máksojeh pargohárjánem mield hárjánemlaseh sehe 24 % sämikuávlu lase. Virge tiävdoo 1.1.2021 rääjist já virge tevdimist nuávditteh kuuđâ mánuppaje keččâlemääigi.</p>
<p>Ucâmušâid lahtosijguin kalga toimâttiđ Sämitige čäällimkoodán 23.11.2020 räi čujottâsân https://www.sympahr.net/public/pq.aspx?dfb15561</p>
<p>Lasetiäđuid adelává škovlimčällee Ulla Aikio-Puoskari 010 839 3112 já oppâmateriaalčällee Hannu Kangasniemi 010 839 3115. Sämitige tooimân puáhtá uápásmuđ nettičujottâsâst www.samediggi.fi .</p>
<p>Anarist 20.10.2020 Sämitigge</p>
</body></document>
