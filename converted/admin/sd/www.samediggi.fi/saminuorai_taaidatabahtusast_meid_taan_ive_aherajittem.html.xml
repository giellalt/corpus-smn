<document xml:lang="smn" id="no_id"><header><title>Säminuorâi taaiđâtábáhtusâst meid taan ive aheräjittem - Sämitige stivrâ mieđettij laseruttâdem - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>310</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/02/23/saminuorai-taaidatabahtusast-meid-taan-ive-aherajittem-samitige-stivra-miedettij-laseruttadem/?lang=an</origFileName><parallel_text xml:lang="fin" location="saamelaisnuorten_taidetapahtumasta_myos_tana_vuonna_ikarajaton.html"/><parallel_text xml:lang="sme" location="samenuoraid_daiddadahpahus_lea_maiddai_dan_jagi_ahkeraddjemeahttun.html"/><parallel_text xml:lang="sms" location="saa_mnuori_cea_ppvuottpeei_vest_se_tan_ee_jj_aa_kkraajtem.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Säminuorâi taaiđâtábáhtusâst meid taan ive aheräjittem – Sämitige stivrâ mieđettij laseruttâdem</p>
<p><em type="italic">Sämitige stivrâ meridij čuákkimstis 10.2.2023, ete tot väärrid kerdiluándusii 15 000 euro lasattâs ive 2023 Säminuorâi taaiđâtábáhtus orniimân. Stivrâ rävvee, ete taaiđâtábáhtus uárnejuvvoo taan-uv ive aheräjittemmin tego ovdebij iivij-uv. Škovlim- já oppâmateriaaltoimâttâh kieđâvuš ääši čuávuváá čuákkimstis 17.3.2023. </em></p>
<p>Tábáhtus orniistâlmijd lii häittidâm tot, ete máttááttâs- já kulttuurministeriö mieđettem sierânâstoorjâ já tábáhtusân väridum tile iä lah pijssám eromâš orniistâlmijttáá. Tolebáá tieđettii vuáváámijn alediđ taaiđâtábáhtus aherääji 9–20-ihásáid nuoráid.</p>
<p>– Mij iberdep pyereest tivroo koloi já lasaneijee jotteemeerij pyehtim hástusijd tábáhtus vuáváámist. Mij halijdijm liijká kieđâvuššâđ ääši vala stiivrâst já uuccâđ oovtâst eres čuávdusijd, vâi puoh sämipárnááh pesâččii uásálistiđ. Taan ive äšši čuávdoo laseruttâdem vievâst mutâ puátteevuođâ várás kalga selvâttiđ, ete mii lii pyeremus vyehi toimâđ, iätá Sämitige saavâjođetteijee Tuomas Aslak Juuso.</p>
<p>Saavâjođetteijee Juuso illood, ete tábáhtus kiäsut puohahasijd sämipárnáid ivveest nuubán. – Tábáhtus tehálâšvuođâst muštâl meid tot, ete mij finnijm maaŋgâid huolâstum ohtâvuotâväldimijd aheraajij háárán, Juuso juátká.</p>
<p type="title">Säminuorâi taaiđâtábáhtus uđâsmitmân tuáivuh Sämiaalmug uáinuid</p>
<p>Sämitigge seelvâtškuát, ete magareh tuoivuuh sämmilijn láá jieijâs taaiđâtábáhtus puátteevuođâ háárán. Ulmen lii suogârdiđ, ete maht tábáhtus puáhtá táálái resursijguin olášuttiđ meid puátteevuođâst tienuuvt, ete nuuvt maaŋgâs ko máhđulâš pyehtih juksâđ tom.</p>
<p>– Mun lam tuđâvâš, ete mij pastep taan-uv ive orniđ taaiđâtábáhtus aherajijttáá. Čuávuvâžžân mij kolgâp selvâttiđ, ete magareh tuoivuuh Sämiaalmugist láá taan ärbivuáválii taaiđâtábáhtus puátteevuotân. Mij áigup kuullâđ vijđáht sämmilijd párnáid, nuorâid, máttáátteijeid já vaanhimijd, muštâl vs. škovlimčällee Bigga-Helena Magga.</p>
<p>Säminuorâi taaiđâtábáhtus kulá väldikodálii Nuori Kulttuuri (Nuorâ kulttuur) -viärmádâhân , mon toimâmmalli lii muttum ive 2021. Viärmáduv maaŋgâ taiđuu tábáhtusah láá čuosâttum säminuorâi taaiđâtábáhtusâst spiekâstmáin 13–29-ihásáid nuoráid, já toh uárnejuvvojeh jyehi nubbe ive neetist, jyehi nubbe ive ohtsii tábáhtusâst. Taan ive Kuopiost 25.–27.5. ornimnáál festivaalân vuolgâttuvvojeh ovdâsteijeeh meid säminuorâi cuáŋuimáánu taaiđâtábáhtusâst.</p>
<p>Säminuorâi taaiđâtábáhtus uárnejuvvoo Anarist 26.-27.4.2023.</p>
<p type="title">Lasetiäđuh:</p>
<p>Tuomas Aslak Juuso Saavâjođetteijee 040 687 3394 tuomas.juuso@samediggi.fi</p>
<p>Bigga-Helena Magga Vs. škovlimčällee 010 839 3121 / 040 570 2786 bigga-helena.magga@samediggi.fi</p>
</body></document>
