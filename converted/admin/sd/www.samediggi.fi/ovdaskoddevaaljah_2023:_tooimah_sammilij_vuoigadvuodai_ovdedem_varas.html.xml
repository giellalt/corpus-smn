<document xml:lang="smn" id="no_id"><header><title>Ovdâskoddevaaljah 2023: tooimah sämmilij vuoigâdvuođâi ovdedem várás - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>606</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/aigikyevdil/ovdaskoddevaaljah-2023/?lang=an</origFileName><parallel_text xml:lang="fin" location="eduskuntavaalit_2023:_toimet_saamelaisten_oikeuksien_edistamiseksi.html"/><parallel_text xml:lang="sme" location="riikkabeaivalggat_2023:_doaimmat_samiid_vuoigatvuodaid_ovddideami_varas.html"/><parallel_text xml:lang="sms" location="parlame_nttvaal_2023:_taaim_sa_mmlai_vuoiggadvuodi_ooudasviikkmossan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sämitige ulmeh haldâttâsohjelmân 2023–2027</p>
<p><em type="italic">Sämitiggeest láá toimâulmeh haldâttâsohjelmân 2023–2027 sämmilij vuoigâdvuođâi ovdedem várás. </em></p>
<p>Suomâ čuávuvááh ovdâskoddevaaljah láá 2.4.2023. Haldâttâsráđádâlmijn suáppojeh uđđâ haldâttâs linjiimijn já haldâttâsohjelm siskáldâsâst. Sämitigge lii valmâštâllâm jieijâs iävtuttâs haldâttâsohjelmân sämmiláid kyeskee aašijn. Sämitige stivrâ lii tuhhiittâm 22.12.2022 materiaal haldâttâsráđádâlmij vuáđđun.</p>
<p>Luuvâ Sämitige uulmijd haldâttâsohjelmân 2023–2027</p>
<p type="title">Ovdâskoddevaaljah 2023: tooimah sämmilij vuoigâdvuođâi ovdedem várás</p>
<p>Sämitige válduteemah 2023–2027 láá:</p>
<p>1. Kielâ puáhtá eellimvyeimi – máttááttâs puáhtá puátteevuođâ</p>
<p>Vuáđulaavâ 17. cekki täähid vuoigâdvuođâ kielân já kulttuurân sehe toi paijeentolâmân já oovdedmân. Sämisiärvádâh lii čonâdâttâm porgâđ sämikielâi eellimvuáimálâšvuođâ nanodem oovdân.</p>
<p><em type="italic">Tooimah kielâi já máttááttâs nanodem várás: </em></p>
<list><p type="listitem">Visásmittoo fastâ ekonomâlâš toorjâ sämmilii kulttuur- já kielâpiervâltooimâ ornim várás.</p>
<p type="listitem">Asâttuvvoo kenigâsvuotâ sämikielâi máttááttâs orniimân, mii kuáská staatâ puoh škovliittâsuárnejeijeid já mii keevâtlávt uáivildičij jyehi sämiuáppee vuoigâdvuođâ sämikielâ máttááttâs finniimân.</p>
<p type="listitem">Tahhoo máhđulâžžân sämikielâi máttááttâs oles staatâst fastâdmáin káidusmáttááttâs já turviimáin máttááttâs ruttâdem.</p>
<p type="listitem">Olášuttojeh máttááttâs- já kulttuurministeriö ovdedempargojuávhu (2021:25) toimâiävtuttâsah.</p>
<p type="listitem">Tahhoo máhđulâžžân pajeuáppeeiskosij rähtim sämikielân talle, ko máttááttâs lii sämikielân.</p>
<p type="listitem">Vááijuvvuođah sämikielâlii oppâmateriaalist láá merhâšitteeh. Sämikielâlii oppâmateriaal pyevtittemruuđáid tahhoo pisovâš lasattâs.</p>
<p type="listitem">Sämikielâi sajattâh nanoduvvoo sierâ ohtâvuođâin.</p>
<p type="listitem">Sämikielâliih vuáđupalvâlusah nanoduvvojeh.</p>
<p type="listitem">Sämmiláid kyeskee tiätu lasettuvvoo merhâšitteht škovlâmáttááttâsân haldâttâspaajeest olášuttemnáál máttááttâsvuáváámij vuáđusij uđâsmitmijn.</p>
</list><p>2. Parlamentaarlâš toimâkodde ovdediđ sämmilijd iäláttâsâid</p>
<p>Suomâst váilu toimâorgaan, mast Suomâ staatâ já sämmilij jieijâs jiešhaldâšem savâstâleh já oceh olesváldálii uáinu päikkikuávlu já ärbivuáválij iäláttâsâi oovdedmân. Iävtuttemnáál toimâkode pargon lii selvâttiđ sämi-iäláttâsâi sehe ärbivuáválii tiäđu já tááiđui tile koskâvuođâst ohtsâškodáláid nubástussáid sehe šoŋŋâdâhnubástusân</p>
<p>Tooimah toimâkode vuáđudem várás:</p>
<list><p type="listitem">Toimâkodde vuáđuduvvoo haldâttâspaje ááigán.</p>
<p type="listitem">Toimâkoddeest lii ovdâstus ovdâskoddepiäláduvâin já Sämitiggeest.</p>
<p type="listitem">Toimâkoodán väriduvvoo tárbulâš meriruttâ staatâ budjetist.</p>
<p type="listitem">Toimâkodde taha raapoort já toimâiävtuttâsâid staatârááđán sämmilij ärbivuáválij iäláttâsâi já ärbivuáválii tiäđu toimâhinái turvim já ovdedem várás.</p>
<p type="listitem">Toimâkodde vuáju eromâšávt puásuituálun, kyelipiivdon, meccipiivdon, sämituáján já nurâmân sehe toi modern haamijd.</p>
</list><p>3. Ohjelm OA algâaalmugij vuoigâdvuođâi julgáštâs olášutmân</p>
<p>Julgáštâs ulmen lii suojâliđ já ovdediđ algâaalmugij vuoigâdvuođâid sehe turviđ sii jiešmeridemvuoigâdvuođâ. Suomâ tuhhiittij julgáštâs ive 2007 já čonâdâđâi ton olášutmân ive 2014.</p>
<list><p type="listitem">Sämikulttuur eellimvuáimálâšvuođâ naanoodmân Suomâ staatâ já Sämitigge kalgeh toohâđ puáttee valjâpaajeest toimâohjelm julgáštâs olášuttem várás.</p>
<p type="listitem">Toimâohjelm kalga luávdiđ julgáštâs jieškođe-uv uásisuorgijd, ml. kielâ, kulttuur, sosiaal- já tiervâsvuođâtipšo, škovlim já miärádâstohâmân uásálistem.</p>
<p type="listitem">Julgáštâs tiäddut kollektiivlijd vuoigâdvuođâid. <list><p type="listitem">Jiešmeridemvuoigâdvuotâ</p>
<p type="listitem">Vuoigâdvuotâ jiegâlii já materiaallii kulttuurân</p>
<p type="listitem">Vuoigâdvuođah kuávlui kevttimân, iäláttâssáid já luánduriggoduvváid</p>
</list></p>
</list><p type="title">Äigikyevdil 2023</p>
<p><em type="italic">Sosiaaltorvo </em></p>
<p>Sämmiliih váldojeh huámmášumán sosiaaltorvouđâsmitmist. Toos lasseen nanoduvvojeh Sämitige tiäđupyevtittem resurseh.</p>
<p><em type="italic">Laahâ Sämitiggeest já jiešmeridemvuoigâdvuotâ </em></p>
<p>Suomâst kalga asâttiđ uđđâ sämitiggelaavâ tienuuvt, ete sämmilij táárbuh já Suomâ aalmugijkoskâsiih kenigâsvuođah váldojeh huámmášumán laavâ siskáldâs hammiimist.</p>
<p><em type="italic">Tave-eennâmlâš sämisopâmuš </em></p>
<p>Tave-eennâmlâš sämisopâmuš ratifisistoo Taažâst, Ruotâst já Suomâst Sämitiigij torjuin.</p>
<p><em type="italic">Tiänu kuálástemnjuolgâdus </em></p>
<p>Tiänu kuálástemnjuolgâdus ráđádâlloo uđđâsist västidiđ sämmilij tárboid.</p>
<p><em type="italic">Sämmilij vuoigâdvuođâi ovdedem </em></p>
<p>Sämmilij vuoigâdvuođâi turvim luándu kevttimist.</p>
<p><em type="italic">Tuotâvuotâ- já sovâdâttâmproosees </em></p>
<p>Tuotâvuotâ- já sovâdâttâmkomissio pehtilis já ulmemiäldásii pargo loopân finnim sehe sämmilii psykososiaallii torjuu ohtâduv Uuvjâ tooimâ já ton jotkum turvim kalga visásmittiđ puáttee haldâttâs ohjelmist.</p>
<p><em type="italic">Kuálástemlaavâ turviđ sämmilij vuoigâdvuođâid algâaalmugin </em></p>
<p>Kuálástemlaavâ uđâsmitmist kalga väldiđ huámmášumán sämmilij vuoigâdvuođâid algâaalmugin sehe spejâlistiđ laavâ njuolgâdusâid tuámustoovlij majemui aaigij čuávdusáid sämmilij kuálástem háárán. Eromâš huámmášume kalga kiddiđ kuálástemlaavâ 10 §:n sehe sämmilij päikkikuávlust ässee sämmilij oovtviärdásâšvuotân.</p>
<p type="title">Sämitigge</p>
<p>Sämitigge oovdâst sämmilijd aalmuglávt já aalmugijkoskâsávt. Sämitigge tuáimá riehtiministeriö haldâttâhsyergist mutâ lii jiečânâs staatâ virgeomâháin.</p>
<p>Sämitige tehálumos toimâ lii olášuttiđ vuáđulaavâst toos asâttum tooimâid ađai olášuttiđ sämmilij jieijâs kielân já kulttuurân kyeskee jiešhaldâšem sehe turviđ sämmilii algâaalmugkulttuur siäilum já ovdánem.</p>
<p>Sämitige toimâ ruttâduvvoo staatâ budjetruttâdmáin. Sämitige eidusii tooimân láá väridum staatâ budjetist s. 2,5 miljovn eurod já Sämitige peht mieđettuvvoo ruttâdem sämmilii kulttuurân já servijd, sämikielâláid arâšoddâdem- já sosiaal- já tiervâsvuođâpalvâlussáid já sämikielâlii oppâmateriaalpyevtittâsân. Sämitiggeest láá meid sierânâsprojekteh, moid puátá ruttâdem staatâ já Euroop Union ruuđâin.</p>
<p>Sämmilijn lii sämmilij päikkikuávlust kielâsis já kulttuursis kyeskee jiešhaldâšem. Kuávlun kuleh Iänuduv, Aanaar já Ucjuv kieldâi kuávluh sehe Laapi palgâs kuávlu Suáđigil kieldâst ađai keevâtlávt Suáđigil kieldâ taveuási.</p>
</body></document>
