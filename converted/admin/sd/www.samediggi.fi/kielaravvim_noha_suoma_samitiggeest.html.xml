<document xml:lang="smn" id="no_id"><header><title>Kielâravvim nohá Suomâ Sämitiggeest - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>249</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/12/15/kielaravvim-noha-suoma-samitiggeest/?lang=an</origFileName><parallel_text xml:lang="fin" location="kielineuvonta_paattyy_nykymuodossa_suomen_saamelaiskarajilla.html"/><parallel_text xml:lang="sme" location="giellaravvenbargu_nohka_suoma_samedikkis_dala_hamis.html"/><parallel_text xml:lang="sms" location="kiollvuapstummus_poott_laa_dd_saa_mtee_ggest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Kielâravvim nohá Suomâ Sämitiggeest</p>
<p>Suomâ Sämitigge lii moonnâm ive faallâm tavesämi-, anarâš- já nuorttâlâškielâ kielâravvim. Taat palvâlus nohá tááláá hämistis Suomâ Sämitiggeest ive 2022 loopâst. Kielâpargeeh láá faallâm kielâravvim sämikielâ toimâttuvâst já sij láá eereeb iärrás ráhtám termâlistoid já porgâm kielâtipšompargo. Sämitigge lii halijdâm turviđ sämikielâi kielâravvimpargo koskâpuddâsii vuovvijn, ko Säämi Kielâkäldee vuáđudemproosees lii lamaš koskân.</p>
<p>Sämitige kuhes áigáduv ulmen lii lamaš ohtsâštave-eennâmlii sämikielâi reesuurskuávdáá Säämi Kielâkäldee tooimâ fastâdem já kielâpargo, tego kielâravvim, sirdem Säämi Kielâkäldei. Suomâ Sämitige saavâjođetteijee Tuomas Aslak Juuso lii tuđâvâš, ete meritiätulii ohtsâštave-eennâmlii oovtâstpargoost puátih puátuseh:</p>
<p>– Suomâ Sämitigge haalijd kijtteđ Taažâ já Ruotâ Sämitiigijd oovtâstpargoost já illood, ko Säämi Kielâkäldee fastâdmân lii kavnum ruttâdem já ohtsâš čuávdus, já toimâ piäsá uđđâ aalgân.</p>
<p>Sämitigge lii kuhháá viggâm čuávdiđ koččâmuš tast, ete maht kolgâččii orniđ ohtsâštave-eennâmlii sämikielâi kielâoovtâstpargo. Kielâtorvočällee Anne Kirste Aikio muštâl, ete prosesist láá lamaš maaŋgah mudoh:</p>
<p>– Ij lah älkkee vuáđudiđ sämmilij ohtsii organisaatio já mij lep kuáhtám pargoost uáli maaŋgâlágánijd hástusijd. Mist láá vala ennuv räjiestuuh, moh estih já hitodeh tággáár oles sämikuávlu luávdee pargo porgâm. Tehálumos lii kuittâg, ete staatâi rääjih iä vaaigut liijkás ennuv sämikielâi ovdánmân já ete ohtsâštave-eennâmlâš kielâpargo sämikielâi oovdân puáhtá jotkuđ.</p>
<p>Puátteevuođâst Taažâ, Suomâ já Ruotâ Sämitiigij oovtâst ruttâdem Säämi Kielâkäldee västid kielâpargoost. Säämi Kielâkäldee lii jiečânâs organisaatio, mii tuáimá haaldâtlávt Taažâ Sämitige ooleest. Säämi Kielâkäldee tooimâ joođeet stivrâ, moos kuulmâ staatâ Sämitigeh láá nomâttâm jesânijd. Saavâjođetteijen tuáimá Suomâ Sämitige nomâttem jeessân Tauno Ljetoff.</p>
<p type="title">Lasetiäđuh:</p>
<p>Anne Kirste Aikio, kielâtorvočällee anne-kirste.aikio@samediggi.fi 010 839 3124 / 040 707 5626</p>
</body></document>
