<document xml:lang="smn" id="no_id"><header><title>Sämitige stivrâ hilgoi sämitiggevaaljâi puátusist tohhum njuolgimvátámâšâid - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>354</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/11/28/samitige-stivra-hilgoi-samitiggevaaljai-puatusist-tohhum-njuolgimvatamasaid/?lang=an</origFileName><parallel_text xml:lang="fin" location="saamelaiskarajien_hallitus_hylkasi_saamelaiskarajavaalien_tuloksesta_tehdyt_oikaisuvaatimukset.html"/><parallel_text xml:lang="sme" location="samedikki_stivra_hilggui_samediggevalggaid_bohtosis_dahkkon_njulgengaibadusaid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sämitige stivrâ hilgoi sämitiggevaaljâi puátusist tohhum njuolgimvátámâšâid</p>
<p>Sämitige stivrâ meridij čuávdusijnis hilgođ sämitiggevaaljâi puátusist tohhum njuolgimvátámâšâid. Ive 2019 sämitiggevaaljâi puátusis lâi tohhum meriääigi siste nelji Sämitiggeest adelum laavâ 40 §:st uáivildum njuolgimvátámâš. Njuolgimvátámâšâin lii vattum puáttus komettem já uđđâ vaaljâi ornim.</p>
<p>– Sämitiggevaaljâi puátusist tohhum njuolgimvátámâšah láá tääl kieđâvuššum já tot uási valjáid lohtâseijee monâttâlmist lii Sämitige uásild hoittájum. Sämitiggevaljáid vyelgidijn lâi jo tiäđust, ete tile lii uáli siähálâš. Sämitige stivrâ lii ain tuođâi huolâstum sämmilij vuáđulii jiešmeridemvuoigâdvuođâ olášuumeest sämmiláid kyeskee siskáldâs aašijn, iätá Sämitige saavâjođetteijee Sanila-Aikio.</p>
<p>Sämitige stivrâ ana, ete kuulmâ njuolgimvátámâš uásild iä lah oovdânpuohtum Sämitiggeest adelum laavâ 40 § vaattâm vuáđustâsah vaaljâi puáttus njuolgim várás tâi vaaljâi uđđâsist toimâttemnáál.</p>
<p>Niäljád njuolgimvátámâš uásild Sämitige stivrâ meridij, ete ij njuolgii valjâpuáttus. Stivrâ pahudij čuávdusistis, ete ollásávt árvuštâldijn vaaljâi toimâttem ohtâvuođâst sämmilij jiešmeridemvuoigâdvuotâ ij lah olášum, mutâ njuolgimvátámâš vuáđuld vaaljâi tooimâtmân lohtâseijee valjâlävdikode miärádâsâin tâi tooimâin ij lah pahudum valjâlävikode tooimâin šoddâm laavâvuástásâšvuotâ.</p>
<p>Veikâ vátámâš rähteeh láá čáittám vaaljâi puáttus nonnim almos laavâvuástásâšvuođâ já feilâlii valjâluvâttâllâm vaikuttâs valjâpuátusân, te sij iä lah pastam ájáttâlhánnáá – valjâsyeligâsvuođâ tiet – oovdânpyehtiđ njuolgâ čááitu tast, ete maht laavâvuástásâš valjâluvâttâllâm lii vaiguttâm eidu sii peht. Koččâmušâst orroo feiláid kyeskee čááitu lii máhđulâš oovdânpyehtiđ tuše epinjuolgâsávt.</p>
<p>Sämitige stiivrâ pevdikirje 19/2019 čuákkim 13.11.2019</p>
<p>Sämitige stiivrâ čuávduseh ive 2019 sämitiggevaaljâi puátusist tohhum njuolgim 1-4</p>
<p type="title">40 § (30.12.2002/1279) Vaaljâi puátusân kyeskee njuolgimvátámâš já väidim</p>
<p><em type="italic">Jienâvuoigâdvuođâlâš, kote ana, ete valjâlävdikode miärádâs vaaljâi puáttus nonniimist teikâ vaaljâi tooimâtmân lohtâseijee eres toimâ lii laavâvuástásâš, uážžu toohâđ sämitige stiivrân njuolgimvátámâš majemustáá 14 peeivi siste tast, ko valjâlävdikodde lii nonnim vaaljâi puáđus. </em></p>
<p><em type="italic">Sämitige stivrâ kalga kieđâvuššâđ njuolgimvátámâš huápulávt já majemustáá ovdil ko valjâihe nohá. </em></p>
<p><em type="italic">Sämitige stiivrâ miärádâsân uážžu uuccâđ nubástus väidimáin alemuu haldâttâhriähtán majemustáá 14 peeivi siste tast, ko äššiomâhâš lii finnim tige stiivrâ miärádâs tiättun. Nubástusucâmist nuávdittuvvoo mudoi, mii haldâttâhlaavâkevttimlaavâst asâttuvvoo. </em></p>
<p><em type="italic">Jis valjâlävdikode 1 momentist uáivildum miärádâs teikâ toimâ lii lamaš laavâvuástásâš já taat lii vaiguttâm vaaljâi puátusân, vaaljâi puáttus kalga njuolgiđ já staatârääđi táárbu mield meridiđ sämitige jesânijd já värijesânijd vaaljâi njyelgejum puáttus mield. </em></p>
<p><em type="italic">Jis vaaljâi puáttus ij paste njuolgiđ, vaaljah kalgeh meriduđ uđđâsist toimâttemnáál. </em></p>
<p type="title">Lasetiäđuh:</p>
<p>Sämitige saavâjođetteijee Tiina Sanila-Aikio puh. 050 300 1780, tiina.sanila-aikio(at)samediggi.fi</p>
</body></document>
