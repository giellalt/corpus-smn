<document xml:lang="smn" id="no_id"><header><title>Párnáimateriaalhaavâ vuávájeijen aalgât Petra Kuuva - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>169</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/01/03/parnaimateriaalhaava-vuavajeijen-aalgat-petra-kuuva/?lang=an</origFileName><parallel_text xml:lang="fin" location="lastenmateriaalihankkeen_suunnittelijana_aloittaa_petra_kuuva.html"/><parallel_text xml:lang="sme" location="manaidmaterialaproseavtta_planejeaddjin_alggaha_petra_kuuva.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Párnáimateriaalhaavâ vuávájeijen aalgât Petra Kuuva</p>
<p>Máttááttâs- já kulttuurministeriö lii mieđettâm Sämitiigán 125 500 € stuárusii hahâtorjuu sämikielâlii párnáimateriaal ovdedem várás. Haavâst lii tárguttâs pyevtittiđ vuálá škovlâahasáid párnáid hiäivulii digi- já spellâmateriaal kuulmâ sämikielân. Návt viggeh tuárjuđ arâšoddâdemohtâduvâid já perruid sämikielâ já sämikulttuur sirdemist já naanoodmist sehe olášuttiđ sämipárnái ovtviärdásii vuoigâdvuođâ navdâšiđ maaŋgâpiälásii párnáikulttuurist jieijâs kielân ja jieijâs kulttuur vuáđuld.</p>
<p><span type="quote">“Taat lii pyeri máhđulâšvuotâ peessâđ olášuttiđ ideaid, maid kuhes hárjánem párnái maailmist lii šoddâdâm”</span>, illood Petra. <span type="quote">“Ulmen lii rähtiđ sämikielân aaibâs uđđâ materiaal, mii lii eidu tääl párnái juávhust äigikyevdil já piivnoh. Mielâstubbooht lep párnáikulttuur rähten oovtâ läävhi ovdiibeln ko maajeeld!”</span> Petra ana, ete lii tergâd väldiđ haahân fáárun meid syergi pyeremus äššitobdeid ađai párnáid.</p>
<p>Sämikielâlii párnáimateriaalhaavâ ruttâdem lii uási jyehi ive juohhum sämmilij kulttuur- já kielâpiervâltooimâ torjust, mii luovânij eres kiävtun ko kielâpiervâlij toimâpaje muttui. Koččâmušâst lii tuáistáážân kerdiluándulâš haahâ, mii pištá porgemáánu 2019 loopâ räi. Haavâst västid Sämitige sämikielâ toimâttâh.</p>
<p type="title">Lasetiäđuh:</p>
<p>Kielâtorvočällee Anne Kirste Aikio, anne-kirste.aikio(at)samediggi.fi / 010 839 3124</p>
<p>Hahâvuávájeijee Petra Kuuva, petra.kuuva(at)samediggi.fi / 010 839 3128</p>
</body></document>
