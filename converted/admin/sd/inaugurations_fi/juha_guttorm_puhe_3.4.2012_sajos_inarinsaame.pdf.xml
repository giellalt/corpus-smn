<document xml:lang="smn" id="no_id"><header><title/><genre code="admin"/><author><unknown/></author><wordcount>633</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=1809&amp;Itemid=10</origFileName><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header>
<body>
<p xml:lang="fin">JUHA GUTTORM puhe 3.4.2012 Sajos inarinsaame</p>
<p><em type="bold">SAAHÂ SÄÄMI KULTTUURKUÁVDÁŠ SAJOS VIHKIJÁIN 3.4.2012 </em>Kunnijâttum Täsivääldi President, rovvá Haukio, pyereh Sämitigeh poolitlâš jođetteijeeh, pyereh juhlekyesih! Tuoivuuh já peivinahareh muttojeh motomin tuottân, aainâs talle ko tain vaja toollâđ kiddâ já porgâđ meritiätulávt toi olášutmân. Suomâ pele sämmilij luuvijd iivijd iällám tuoivâ uážžuđ jieijâs kulttuurkuávdáá lii tääl muttum tuottân. Onne pyehtip ávudiđ ton vihkijáid já ilodiđ jieččân pargo heđâlmijn. Purdo taan ilopiäiván lii lamaš kuittâg kukke, kooskâi vaibâdeijee-uv, mut liijká movtijdittee já positiivlâš vuáttámuš. Oleskove finniimân ááigán kalga maccâđ ihán 1994, kuás </p>
<p>Suomâ haldâttâs ceelhij sämmilij kulttuurjiešhaldâšem asâttem kyeskee lahâiävtuttâsâstis ovdâskoodán, et <span type="quote">“ličij ášálâš uážžuđ vuáđudemvuálásii sämitiigán jieijâs toimâviistijd tegu Taažâ sämitiggeest jo láá já Ruotâ sämitiigán láá iävtuttâm huksimnáál.”</span> Taam haldâttâs peleväldimân mieigâstmáin piejâi sämitigge joton ive 2000 sämikulttuurkuávdášproojeekt valmâštâllâm nuuvt, et iivijn 2000 – 2007 olášittui maaŋgâpiälásâš já vuáđulâš vuáđuvuávámpargo, mii ruttâdui iänááš Laapi EU-virgeomâhái mieđettem EU-proojeekttorjuiguin. Vuáđuvuáváámân kiävttojii EU ráhtusruttârájuohjelmij ruuđah ohtsis masa miljovn kyehtičyettuhháát eurod. Intensiivlâš valmâštâllâmpaje maŋa uážuim proojeekt investistimruttâdem oornâgân kiđđuv 2007 ko vistig Laapi eennâmkodde mieđettij projektân EU-torjuu vittâ miljovn eurod já talle staatârääđi kirjij proojeekt staatâekonomia raamij siisâ ivvijd 2008 – 2011. Tai miärádâsâi mield proojeekt kaavnâi lopâlávt rievtis pálgá já staatâ toimâviistij huksiitteijee Senaattikiinteistöt vaaldij proojeekt keevâtlâš olášuttem paijaalsis čohčuv 2007. Proojeekt jotkâvuávám ohtâvuođâst vuottim hástulâžžân oohtânheiviittiđ kevttei jieškoteuvlágánijd vátámâšâid. Ovdâmerkkân taan Dolla-sali, ko tot kalga heiviđ čuákkimij já konfereensâi tolâmân, máttááttâsuáivilân sehe muusik, elleekove já teatter oovdânpyehtimân. Oskom liijká, et luhostuim vuávámpargoost uáli pyereest. Eromâškijttos šiev oovtâstpargoost ánsášává arkkitehtuurkišto vuáittám Halo Arkkitehtij nuorâ vuávájeijeeh. Sämitigge lii taan táálu váldukevttee já Säämi máttááttâskuávdáš nubbe váldukevttee. Eres kevtteeh láá arkkâdâhlájádâs vuálásâš Sämiarkkâdâh, Aanaar kieldâ haldâšem Sämikirjerááju, sämmilij sosiaal- já tiervâsvuođâsyergi servi SámiSoster, säämi tuojijd vyebdee Duodji Shop Oy, aanaarsämmilij servi Anarâškielâ servi sehe Laapi kuávluhaldâttâhvirgádâh já raavâdviäsu Galla. Sajos lii vuosâsajasávt uáivildum sämmilij jieijâs kiävtu várás. Tast kalga šoddâđ sämmilij jiešhaldâšem ellee já ovdáneijee sämikulttuur symbool, mon kuávdášlâš uáivilin lii kattiđ ärbivuáválâš säämi kulttuur já nube tááhust ovdediđ já uđâsmittiđ tom. Sajos lii sämmilij parlamenttáálu já maaŋgâpiälásâš toimâmkuávdáš sehe teivâdem- já kuáhtámsaje. Taam uáivil kovvee pyereest táálu anarâškielâlâš nommâ Sajos, mii tovláá rääjist uáivild toorjâsaje tâi orottuv, mast puáhtá kuáhtáđ já viettiđ kuhebijd-uv aaigijd tullâpiällást. Noomâ lii iävtuttân aanaarsämmilâš Matti Morottaja. Váldu-uáivilis laseen Sajos fáálá uđđâáigásij já ollâtásásij čuákkimviistij sehe puoh uđđâsumosij studioloonjâi áánsust eromâš máhđulâšvuođâid orniđ áinoošlajâsâš pirrâsist maaŋgâlágánijd čuákkimijd, konfereensâid já tábáhtusâid. Táágu pehti Sajos šadda virkosmittiđ kuávlu iäláttâstooimâ já nanodiđ mudoi-uv ton eellimvuáimálâšvuođâ. Jo tääl mottoom mánuppaje kevttimvuáttámušâi vuáđuld puáhtá pyereest ettâđ, et jieččân mainâšem ulmeh láá olášuumin. Sajosist láá algâivveest uárnejum maaŋgâlágáneh tábáhtusah já čuákkimeh. Táálu lii luptim vijđásubbooht-uv mielâkiddiivâšvuođâ nuuvt ennuv, et táálust joteh piäiválávt valjeest kolliistelleeh olgoenâmij mield. Sämitiigán já eromâšávt ton čäällimkoodán Sajos valmâštume lii puáhtám stuorrâ helppim, ko maaŋgâid iivijd pištám kolgolâšeellim maŋa peessâp viijmâg porgâđ rievtis loonjâin siämmáá káátu vyelni, valaba siämmáá keerdist já siämmáá vázáttuvâst. Siämmáš äšši kuáská tiäđust eresuv táálu kevtteid. Hiärrá President, rovvá Haukio, pyeri juhleviehâ! Tiäđám, et sämmilij koskâvuođâst já vijđásubbooht-uv taan kuávlust láá Sajosân asâttum ennuv maaŋgâlágáneh vuárdámušah já vátámâšah. Tolemustáá mottoom ive vuáttámušâi maŋa pyehtip árvuštâllâđ, mon pyereest táálu vuáválâšvuođâst tuáimá já mon pyereest ulmeh já vuárdámušah olášuveh. Kuittâg tuáivum já oskom, et mij tääbbin Sajosist tuáimee kevtteeh áppádep västidiđ táid hástusáid ko vistig asâidub olmânáál táálun já uážžup pápárijdân já jurduidân oornigân táálu tooimâi jotonpieijâmhuápui ložžim maŋa. Loopâst halijdâm celkkiđ jieččân já Sajos kevttei peeleest lieggâ kijttosijd Sajos olášumán vaikuttâm já uásálistám ovtâskâs tuáimeid já organisaatioild; nuuvt ruttâdeijeid, Senaattikiinteistöid, Aanaar kieldân, arkkitehtvuávájeijeid já eres vuávájeijeid, kocceid ko meid urkkodeijeid-uv. Eromâškijttosijd čujottâm váldu-urkkodeijee Keski-Suomen Betonirakenne tuáimeid vástulâš já palvâlemvuoiŋâlâš pargohaaldâšmist. Oovtâstpargo puohâiguin lii lamaš eromâš. Tiittáá säämi kulttuurkuávdáš ij liččii kuássin muttum tuoivust tuottân. Stuorrâ kijttoseh tijjân! Liävus Sajos ävkkin sämmiláid já eres aalmugân já läjidus Sajos eromâšávt nuorâ sämmilâš suhâpuolváid osko já moovtâ rooččâđ jieijâs kulttuur siäiluttem já uđâsmittem peeleest!</p>
<p>Juha Guttorm, haŋdâttâhhovdâ</p>
</body></document>
