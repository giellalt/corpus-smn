<document xml:lang="smn" id="no_id"><header><title>Nuorttâlâšsiijdâ arkkâduv luovâttem Sämiarkkâdâhân</title><genre code="admin"/><author><person firstname="Jussi" lastname="Nuorteva" sex="m" born="" nationality="FI"/></author><year>2012</year><wordcount>751</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=1812&amp;Itemid=10</origFileName><parallel_text xml:lang="eng" location="jussi_nuorteva_puhe_3.4.2012_sajos_engl.pdf"/><parallel_text xml:lang="sme" location="jussi_nuorteva_puhe_3.4.2012_sajos_pohjoiss.pdf"/><parallel_text xml:lang="sms" location="jussi_nuorteva_puhe_3.4.2012_sajos_koltans.pdf"/><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header><body><p xml:lang="fin">JUSSI NUORTEVA puhe 3.4.2012 Sajos inarinsaame</p>
<p><em type="bold">Nuorttâlâšsiijdâ arkkâduv luovâttem Sämiarkkâdâhân Jussi Nuorteva, uáivihovdâ, staatâarkkâduvtipšoo </em></p>
<p>Kunnijâttum täsivääldi president, ohjelmhovdâ Haukio, áárvustoonnum Sämitige saavâjođetteijee, pyereh lekkâmjuhlekyesih.</p>
<p>Suomâ arkkâduvâid ovdâsteijee arkkâduvâi peeivi toimâkodde valjij ive 2006 arkkâdâhtahhoon nuorttâsämmilij kuhesáigásii ovdâsteijee já nuorttâsämmilâš kulttuur aitârdeijee <em type="bold">Matti Sverloff </em>arkkâduv luovâttem arkkâdâhlájádâsân. Siämmáá ive jáámmám Sverloff lâi asâttâm luovâttem iähtun ton, et arkkâdâh sirdoo sämmilij jieijâs arkkâdâhân talle, ko taggaar motomin valmâštuvá sämikuávlun. Juurdâ sämiarkkâduvâst lâi ovdláhháá ittáám uáinusân arkkâdâhlájádâs já </p>
<p>Sämitige koskâsijn savâstâlmijn. Ohtsâš ulmen lâi asâttum, et sämmilij äššikirjálii kulttuuräärbi kalga siäiluttiđ sämikuávlust. Tađe várás kolgâččij vuáđudiđ sämiarkkâduv siämmáá náálá ko lâi jo vuáđudum Taažâ Kuovdâkiäinun.</p>
<p>Sämmilij arkkâdâhärbivyevi symbool lii masa legendaarsâš sajattuv uážžum Piäccám</p>
<p>Syennjilsiijdâ nuorttâsämmilij toovláš arkkâdâh. Ton puárásumos äššikirje lii ive 1601 já vorrâsumos ive 1775. Mávsulumoseh láá Ruošâ kiäisárij vuáláčäällim äššikirjeh. Toh kieđâvušeh eres lasseen Syennjilsiijdâ já Piäccám nuorttâsämmilij sajattuv já vuoigâdvuođâid.</p>
<p>Äššikirjeh láá huolâlávt lijmejum maŋaluvâi nubbijdsis kiddâ já kiessum rullân. Rullâ lii toppum muorâst rahtum skuápu siisâ. Skuápuh láá ivijmield uđâsmittum já tááláá pecimuorâst kuuppum skuápun lii skuážurdum vuođâloho 1865, mii lii eeppidhánná ton rähtimihe.</p>
<p>Syennjil nuorttâlâšsiijdâ arkkâdâh lâi huolâlávt aitârdum aarni, nuorttâsämmilij vuoigâdvuođâi vuáđukirje. Muštâluvvoo, et ton sajaduv tiettii häävild tuše kulmâ lyetittittee almaa. Ko kiinii sist jaamij, te väljejii iäráseh uđđâ lyetittittee almaa suu sajan. Návt arkkâduv siäiluttii ihečuođij miätá.</p>
<p>Tiätu Syennjilsiijdâ arkkâduvâst poođij vijđásubbooht tobdosin iäskán 1920-lovo loopâst.</p>
<p>Stuorrâ ánsu tast kulá eennâmtiettee <em type="bold">Väinö Tannerân </em>. Sun lâi 1910-lovvoost toimâm kyevti vuáđulâš pargo porgâm staatâi koskâsii puásuikuáttumkomitea saavâjođetteijen. Tanner lâi aassâm maaŋgâid iivijd Säämi puásuitipšomkuávlust já oppâm tubdâđ já anneeđ áárvust sämmilij kulttuur. Suu jođettem puásuikuáttumkomitea vijđes smiettâmuš já ton valmâštâlmist nuurrum amnâstuvâst, láá mittedmeddum mielâkiddiivááh dokumenteh poccui kuáđutmist já toos lohtâseijee varriistâlmist já eres kuáđuttemvuáháduvâin. </p>
<p>Ive 1923 rääjist Väinö Tanner tooimâi staatâgeologin já västidij malmâucâmist Piäcámist, mii lohtui Suomân Tarto ráávhust ive 1920. Mađhijdis ääigi sun uápásmui nuorttâsämmilij elimân eres lasseen Syennjil, Piäccám, Myeđhi, Njiävđám já Paččvei kuávluin. Ive 1929 almostui</p>
<p>Tanner vuáttámuššáid já huámášuumijd vuáđuduvvee ruotâkielâlâš, paijeel 500 siijđo vijđosâš tutkâmuš Piäccám nuorttâsämmilij elimist.</p>
<p>Syennjilsiijdâ arkkâdâh šoodâi tutkâmušâin tobdosin 1930-lovo aalgâst. Piäccám sundee <em type="bold">F.W. </em></p>
<p><em type="bold">Planting </em>adelij ive 1931 muorâskuápu siste lamaš arkkâduv luoihâsin Piäcámist kolliistâllâm išesisminister <em type="bold">Niilo Sooljan </em>, kote tuálvui amnâstuv Helsigân tutkâmnáál. Ko tast lijjii valdum fotostaatkopioh, te algâalgâliih äššikirjeh skuápuinis macâttuvvojii muádi ive keččin </p>
<p>Syennjilsiijdân.</p>
<p>Tälvisuáđi ääigi Piäccám nuorttâlâšsiijdâi ässeeh evakistojii suáđi vyelni meddâl. Syennjilsiijdâ nuorttâlâšah sirdojii vistig Tervolan já tobbeen äiginis Čevetjáávrán. Epidii, et arkkâdâh ličij tuššâm suáđi ääigi, mut návt ij kuittâg keevvâm. Piäccám kuávlust toimâm maajuur <em type="bold">Matti </em></p>
<p><em type="bold">Tiitola </em>muštâlij Staatâarkkâdâhân – ađai tááláá Aalmuglâšarkkâdâhân – 9.3.1942 čäällim reivâinis, et sun lâi juovlâmáánust 1939 evakistem olášuttem ohtâvuođâst uážžum haldusis nuorttâlâšsiijdâ arkkâduv, mii lâi muorâskuápust. Tot vuolgâttui tastoo Ruávinjaargân Laapi </p>
<p>Räjikosáttâhân, mon tuulâkierdee siäluttemvistáást tom siäiluttii suáđi ääigi. Tiitola čaalij meerridmistis, et jis Piäccám siäiluččij Suomâ uássin, te sun macâttičij arkkâduv Syennjilsiijdâ siijdâpuárásumosân. Jis Piäccám monâttuvvoo, te sun luovâttičij arkkâduv staatâarkkâdâhân.</p>
<p>Návt meid tábáhtui, ko Piäccám lâi lopâlávt monâttum.</p>
<p>Nuorttâlâšsiijdâ arkkâduv luovâttem staatâarkkâdâhân ij lamaš Syennjilsiijdâ nuorttâlâšâi tiäđust já nuuvt ton tile vájáldui luuvij iivij ááigán. Ko ive 1996 sämimuseo Siijdâst riemmii čokkiđ amnâstuv <span type="quote" xml:lang="fkv">“Kolttaelämää”</span>-čáitálmâs várás, te muštâlij Helsig ollâopâttuv kulttuureennâtiettuu professor <em type="bold">Kalevi Rikkinen </em>, et nuorttâlâšsiijdâ arkkâdâh lii ááimuin </p>
<p>Aalmuglâšarkkâduvâst. Sun lâi kiddim toos huámášume, ko lâi tutkâm Suomâ tiettuu historjá várás eennâmtiettee Väinö Tanner. Nuorttâlâšarkkâdâh lâi talle luptânâm uáinusân ton ohtâvuođâst. Kenski tondiet pyehtip jurdâččiđ, et arkkâduv uđđâsist kavnâm lâi koskâlávt še sämmilij pirrâduvâst čyeti ihheed tassaaš pargoos algâttâm já sii kulttuur já eellimhäämi čuuvtij áárvustannaam Väinö Tannerin ánsu.</p>
<p>Nuorttâlâšsiijdâ arkkâduv sistetoollâm muorâskuáppu já ton äššikiirjijn valdum kopio lijjii taan luholii kávnus áánsust uáinimnáál Siijdâst 1.4.1998 lehâstum čáitálmâsâst. Nuorttâlâšâi luáttámušalmai <em type="bold">Pekka Fofanoff </em>oovdânpuovtij meiddei tuoivuu, et algâalgâlâš arkkâdâh puohtuuččij Čevetjáávrán sivnedemnáál nuorttâsämmilij juhleest. Aalmuglâšarkkâdâh mieđâi toos já eeči Ambrosius sivnedij arkkâduv juhleliturgia maŋa Čevetjäävri kirhoost Pasotteijee </p>
<p>Trifon Piäccámlii possijdvajâldemjuhle ohtâvuođâst 29.8.1998. Nuorttâsämmilij Saa’mi</p>
<p>Nu’ettist tábáhtus kovvejuvvoo návt: <em type="italic">“Taat lâi vuossâmuš kerdi Piäcámist vyelgim maŋa ive </em><em type="italic">1939, ko legendaarlâš, ollásávt lappâsân jurdemâm Syennjilsiijdâ arkkâdâh tsaarij </em><em type="italic">vuáláčäällim gramotainis lâi kuldâlâddâmnáálá uáinusist. Puddâ lâi juhlelâš já herkki </em>. <em type="italic">” </em>Siijdâ čáitálmâs maŋa Aalmuglâšarkkâdâh skeŋkkij nuorttâsämmilij arkkâduv sistetoollâm muorâskuápu sämimuseo Siijdân. Algâalgâliih äššikirjeh tastoo macâttuvvojii </p>
<p>Aalmuglâšarkkâdâhân Helsigân.</p>
<p>Pyereh juhlekyesih: Onne Syennjilsiijdâ nuorttâsämmilij arkkâdâh lii maccâm sämikuávlun.</p>
<p>Arkkâdâhlájádâs lii meridâm soijiđ nuorttâsämmilij algâalgâlii arkkâduv pisovávt siäiluttemnáál kulttuurkuávdáš Sajosist taan ive aalgâst tooimâs algâttâm Sämiarkkâduvâst. Piivdám, et</p>
<p>Sämitige saavâjođetteijee <em type="bold">Klemetti Näkkäläjärvi </em>, nuorttâsämmilij luáttámušalmai <em type="bold">Veikko </em></p>
<p><em type="bold">Feodoroff </em>já Sämiarkkâduvâst västideijee arkkâdâhlájádâs totkee <em type="bold">Suvi Kivelä </em>väldih vuástá taan áinoošlajâsii arkkâduv. Siämmást almottâm, et meiddei jieččân sänivuáru aalgâst mainâšum <em type="bold">Matti Sverloff </em>nuorttâsämmilij kulttuuräärbi já Syennjil mainâsijd sistetuállee priivaatarkkâdâh sirdâšuvá kiiđâ ääigi suu táátu mield Oulu eennâmkoddearkkâduvâst </p>
<p>Sämiarkkâdâhân.</p>
</body></document>
