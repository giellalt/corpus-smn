<document xml:lang="smn" id="no_id">
  <header>
    <title>Charlina vitcheva speech</title>
    <genre code="admin"/>
    <author>
      <unknown/>
    </author>
    <year>2012</year>
    <wordcount>831</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index.php?option=com_docman&amp;task=doc_download&amp;gid=1804&amp;Itemid=10</origFileName>
    <parallel_text xml:lang="sme" location="charlina_vitcheva_puhe_3.4.2012_sajos_pohjoiss.pdf"/>
    <metadata>
      <uncomplete/>
    </metadata>
    <version>XSLtemplate $Revision: 125457 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>
      <em type="bold">Áárvustoonnum saavâjođetteijee, </em>
    </p>
    <p>
      <em type="bold">áárvustoonnum Sämitige jesâneh, </em>
    </p>
    <p>
      <em type="bold">pyereh nisoneh já hiäráh, </em>
    </p>
    <p>Lii stuorrâ ilo já kunnee uáslistiđ Säämi kulttuurkuávdáš Sajos lekkâmáid onne tääbbin</p>
    <p>Anarist.</p>
    <p>Taat táálu lii keevâtlâš ovdâmerkkâ tast, maht Euroop aalmugjesâneh pyehtih hiettâđ</p>
    <p>Euroop union kuávlu- já ráhtuspolitiikâst. Ohtâ kuávlu- já ráhtuspolitiik tehálumosijn</p>
    <p>uulmijn lii ovdediđ oovtâstpargo eennâmtieđâlâš raajij paijeel, lâiba saahâ staatâi, kuávlui</p>
    <p>tâi ulmui koskâsâš oovtâstpargoost. Sajos lii-uv eromâš ovdâmerkkâ maaŋgâpiälásâš</p>
    <p>oovtâstpargoost puohâi täi uásipeelij kooskâst.</p>
    <p>Kulttuurkuávdáš lasseet meid kuávlu kiäsuttemvyeimi já nuuvt toovân fáálá</p>
    <p>maaŋgâlágánijd máhđulâšvuođâid päikkikode já kuávlu irâttâssáid já ässeid. Tot muštoot</p>
    <p>aalmugjesânáid Euroop union mietimielâlijn vaikuttâsâin já union naavcâst jođettiđ</p>
    <p>oohtân jieškote-uv aalmuglâšvuođâid já čanosjuávhuid.</p>
    <p>Halijdâm taan ohtâvuođâst ettâđ mottoom sääni kuávlu- já ráhtuspolitiikâst já</p>
    <p>puátteevuođâst. Fáddá lii eidu tääl äigikyevdil, ko Euroop kuávlu- já ráhtuspolitiikâst lii</p>
    <p>älgimin uđđâ muddo. Komissio iävtuttâs mield uđâsmittum kuávlu- já ráhtuspolitiikâst láá</p>
    <p>kunneehänis ulmeh. Tot tuárju Euroop 2020 -strategia, mon ulme lii jiärmáá, pištee já</p>
    <p>uásálistee šoddâm.</p>
    <p>Euroop keččâlâd tääl ovdiltiettuumettum ekonomia- já ruttâdemkriisi, kote päggee mii</p>
    <p>jođálmittiđ ekonomia ráhtusnubástus. Kuávlu- já ráhtuspolitiik lii ekonomia</p>
    <p>ráhtusnubástus kyeddee vyeimi, ko tot fáálá Euroop 2020 -strategia olášutmân tárbulii</p>
    <p>investistimmekanism. Kuávlu- já ráhtuspolitiik lii tyejiniävvu, moin pyehtip juksâđ</p>
    <p>jiärmááš, pištee já uásálistee šoddâm.</p>
    <p>Ohtâ uđđâ politiik tehálumosijn amnâsoosijn lii innovaatio ovdedem jyehi kuávlust</p>
    <p>Euroopâst. Innovaatio lii almolii ibárdâs mield tääl áinoo vyehi pehtilittiđ kištodemnaavcâ</p>
    <p>já miänástuđ maailmvijđosávt.</p>
    <p>Euroopâst láá aiccâm, et tutkâmân já innovaation resurssijd lasettâm jeessânstaatah láá</p>
    <p>piergiittâllâm ekonomiakriisi siste pyerebeht já oroččii iälááskmin tađe jotelubbooht.</p>
    <p>Nuuvtpa lii-uv Euroop ekonomia já šoddâm puátteevuođâ tááhust hirmâd tehálâš, et</p>
    <p>viggâp tuárjuđ šoddâm já irâtteijeevuođâ jyehi kuávlust Euroopâst.</p>
    <p>Eromâš tehálâš lii tuárjuđ ovdánmist moojiibel pááccám kuávluid. Täin kuávluin</p>
    <p>pyevtittâsvuođâ já laseáárvu läjidem ärbivuáválijn ráhtulâšvuođâsuorgijn lii hástulâš, et</p>
    <p>sirdâšem uđđâ toimâsuorgijd lii pyereeb molsâiähtu. Eidu ärbivuáválijn</p>
    <p>ráhtulâšvuođâsuorgijn tuáimee irâttâsâi ličij-uv tehálâš väldiđ innovaatio jieijâs tooimâ</p>
    <p>uássin.</p>
    <p>Innovaatio ij uáivild tuše tutkâm- já ovdedemtooimâ, pic tom kalga iberdiđ vijđásubbooht,</p>
    <p>tegu Suomâst láá porgâm. Ovdâmerkkân puáhtá mainâšiđ koijâldâh- já kevtteevuálgusijd</p>
    <p>innovaatioid: uđđâ äššitobdeepalvâlus, uđđâ vuávám tâi brändi, uđđâ</p>
    <p>finnodâhtoimâmmalli, árvukuálus tâi árvuviärmádâh, tâi uđđâ vuovvijn olášittum almolâš</p>
    <p>palvâlus. Tágárijd innovaatioid puáhtá läjidiđ kost peri, ij tuše ollâškoovlâi tutkâmviistijn.</p>
    <p>Ärbivuáválávt robdâtiileest ässee ulmuuh, tegu tääbbin tavveen ässee sämmiliih, láá</p>
    <p>karttâm kevttiđ innovistemnavcâidis jiegâin pisomân já perruinis huolâtmân. Täid</p>
    <p>naavcâid kalga tääl uážžuđ pehtilávt kiävtun.</p>
    <p>Tääl uđđâ ohjelmpaje älgidijn kulluuttep kuávlui tááláá tooimâ uđâsmittem já uđđâ tooimâ</p>
    <p>ovdedem kuávlui riggoduvâi já mättim vuáđuld.</p>
    <p>Jiärmáás spesiaalâšum lii vástádâs täid hástusáid. Tondiet iävtuttep-uv, et jiärmáás</p>
    <p>spesiaalâšummyenster miäldásii tutkâm- já innovaatiostrategia läjidem puoh kuávloid,</p>
    <p>nuuvt riggáid ko kievhijd, kalga leđe uási uđđâ kuávlu- já ráhtuspolitiik.</p>
    <p>Kyehti oho tassaaš eellim Joensuust já Ilomantsist Nuorttâ-Suomâst. Ton määđhi já taan</p>
    <p>Sämimääđhi ääigi peessim uápásmuđ maŋgáid mielâkiddiivâš já innovatiivlâš projektáid.</p>
    <p>Muu mielâst Euroop komissio jesâneh kolgâččii eelliđ uápásmuumin jieškote-uv kuávloid,</p>
    <p>vâi puávtáččijm tuođâi iberdiđ, maggaar tiileest mii politiik olášittoo. Kuáhtájim</p>
    <p>mađhijdân ääigi maaŋgâid movtigis projeltijn västideijee ulmuid, já páhudim, et projektijn</p>
    <p>láá čielgâsávt eenâb máhđulâšvuođah ko hástuseh.</p>
    <p>Lii lamaš ilo aiccâđ, et Euroop kuávluovdedemruttâráájust mieđettum ruuđah láá tääbbin</p>
    <p>kevttum vijsáht. Lam vises tast, et páiháliih čanosjuávhuh juátkih tooimâs ucemustáá</p>
    <p>siämmáá puorij tâi pyerebij puádusij finniimân ááigán puátteevuođâst. Uulmijd já</p>
    <p>mittomeerijd kalga asâttiđ tuárvi ollâgâsân.</p>
    <p>Euroop union vuáđusopâmušâin mainâšuvvojeh luándun tâi aalmugân lohtâseijee</p>
    <p>hemâdâsâin killájeijee kuávluh. Vuáđusopâmušâi nuávdidmist västideijee peellin haalijd</p>
    <p>komissio väldiđ vuotân täid kuávluid. Tavveen häärviht aassum kuávluin láá jiejâs</p>
    <p>sierânâs hástuseh já máhđulâšvuođah, moi vuotânväldimân láá iävtuttum já väridum</p>
    <p>sierânâs ruuđah.</p>
    <p>Nubbe äšši, maid halijdâm eromâšávt tiäduttiđ, lii puáđuslâšvuotâ já pehtilvuotâ. Uđđâ</p>
    <p>kuávlu- já ráhtuspolitiik lii uáli puáđuskuávdášlâš. Strategiast lii stuorrâ merhâšume, já</p>
    <p>investistimčuásátuvâid kalga valjiđ kuorâttâlmáin já asâttiđ tehálâšvuođâoornigân.</p>
    <p>Projektij raijiimijguin lii uáivil juksâđ nuuvt stuorrâ vaikuttâs ko máhđulâš. Njyebžilvuotâ</p>
    <p>já lihâdemvääri lii kuittâg tuárvi, vâi kuávluh pyehtih läjidiđ jieijâs investistimstrategiaid,</p>
    <p>moiguin puáhtá västidiđ kuávlui persovnlâš ovdedemtárboid.</p>
    <p>Pehtilvuođâ pyeredem (ruttâráájui koskâsâš koordinistem, fáddákuávlui miäldásâš</p>
    <p>kuávdásmittem, iävtulâšvuotâ, puáđuslâšvuotâ já pyerebeh čuávvumriäiduh) lii</p>
    <p>kuávdášlâš element, siämmáá ko oovtkiärdánistem.</p>
    <p>Oovtâstpargoost lii kuávdášlâš merhâšume. Kuávlu- já ráhtuspolitiik ulmen lii ain-uv</p>
    <p>kuávlui koskâsâš oovtâstpargo, táálunkuávlu já kaapugkuávlui koskâsâš oovtâstpargo sehe</p>
    <p>aalmugijkoskâsâš oovtâstpargo. Tääbbin Säämist oovtâstpargo lii muu mielâst vala-uv tehálub ko maaŋgâin eres kuávluin Euroopâst.  Oovtâstpargo hiäđuin ij pyevti kištâliđ.</p>
    <p>Veikkâ oovtâstpargo váátá váhá eenâb pargo, te hiäđuh láá ton árvusiih.</p>
    <p>Sajos fáálá máhđulâšvuođâid oovtâstpaargon. Kulttuurkuávdáá kalenderân láá jo</p>
    <p>merkkejum maaŋgah tábáhtusah, mii muu mielâst čáittá kuávdáá tárbulâšvuođâ.</p>
    <p>Tárbulâšvuođah vyerdih kävnes, já tääbbin Säämist toh láá valjeest: ärbivyevih, kulttuur,</p>
    <p>finnodâhtoimâ, mättim, oovtâstpargo já luánduriggoduvah (ovdâmerkkân mineraaleh).</p>
    <p>Valjiittuv kalga kuittâg raijiđ já meridiđ, moid suorgijd haalijd uuccâđ torjuu EU</p>
    <p>ruttâráájuin. Maaŋgâin merhâšittee suorgijn kalga valjiđ tuše motomijd, moid EU</p>
    <p>ruttâdem occoo, já loopâid projektijd kalga ruttâdiđ eres vuovijguin.</p>
    <p>Pyereh nisoneh já hiäráh,</p>
    <p>Puáttee kuávlu- já ráhtuspolitiik valmâštâllâm lii eidu joođoost. Taat kulttuurkuávdáš</p>
    <p>tääbbin Säämist puávtáččij toimâđ saijeen, mast uđđâ muddoost savâstâlluuččij.</p>
    <p>Lam vises tast, et Säämi kulttuurkuávdáš Sajos tiävdá toos asâttum stuorrâ vuárdámušâid.</p>
    <p>Kuávdáš lii luándumučis saajeest čääsi pellâst, mon vyevdi lii pirâstittám. Taat lii</p>
    <p>mielâstuttee saje, mast vissásávt mákkoo veikkâ kuhheeb-uv ääigi.</p>
    <p>Lasseen oskom, et Sajos tuáimá eromâšávt kuáhtám- já tábáhtussaijeen. Tääbbin</p>
    <p>čanosjuávhuh pyehtih savâstâllâđ aašijn, moh láá teháliih eromâšávt sämmiláid, mut meid</p>
    <p>eres-uv tavveen ässee ulmuid.</p>
    <p>Tuáivuttâm tijjân puohháid miänástus jieijâd tooimâin já čuovâdis puátteevuođâ Säämi</p>
    <p>kulttuurkuávdážân!</p>
  </body>
</document>
