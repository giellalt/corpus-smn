<document xml:lang="smn" id="no_id"><header><title>Charlina vitcheva speech</title><genre code="admin"/><author><unknown/></author><year>2012</year><wordcount>836</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=1804&amp;Itemid=10</origFileName><parallel_text xml:lang="sme" location="charlina_vitcheva_puhe_3.4.2012_sajos_pohjoiss.pdf"/><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header><body><p xml:lang="fin">CHARLINA VITCHEVA puhe 3.4.2012 Sajos inarinsaame</p>
<p><em type="bold">Áárvustoonnum saavâjođetteijee, </em><em type="bold">áárvustoonnum Sämitige jesâneh, </em><em type="bold">pyereh nisoneh já hiäráh, </em></p>
<p>Lii stuorrâ ilo já kunnee uáslistiđ Säämi kulttuurkuávdáš Sajos lekkâmáid onne tääbbin</p>
<p>Anarist.</p>
<p>Taat táálu lii keevâtlâš ovdâmerkkâ tast, maht Euroop aalmugjesâneh pyehtih hiettâđ</p>
<p>Euroop union kuávlu- já ráhtuspolitiikâst. Ohtâ kuávlu- já ráhtuspolitiik tehálumosijn uulmijn lii ovdediđ oovtâstpargo eennâmtieđâlâš raajij paijeel, lâiba saahâ staatâi, kuávlui tâi ulmui koskâsâš oovtâstpargoost. Sajos lii-uv eromâš ovdâmerkkâ maaŋgâpiälásâš oovtâstpargoost puohâi täi uásipeelij kooskâst.</p>
<p>Kulttuurkuávdáš lasseet meid kuávlu kiäsuttemvyeimi já nuuvt toovân fáálá maaŋgâlágánijd máhđulâšvuođâid päikkikode já kuávlu irâttâssáid já ässeid. Tot muštoot aalmugjesânáid Euroop union mietimielâlijn vaikuttâsâin já union naavcâst jođettiđ oohtân jieškote-uv aalmuglâšvuođâid já čanosjuávhuid.</p>
<p>Halijdâm taan ohtâvuođâst ettâđ mottoom sääni kuávlu- já ráhtuspolitiikâst já puátteevuođâst. Fáddá lii eidu tääl äigikyevdil, ko Euroop kuávlu- já ráhtuspolitiikâst lii älgimin uđđâ muddo. Komissio iävtuttâs mield uđâsmittum kuávlu- já ráhtuspolitiikâst láá kunneehänis ulmeh. Tot tuárju Euroop 2020 -strategia, mon ulme lii jiärmáá, pištee já uásálistee šoddâm.</p>
<p>Euroop keččâlâd tääl ovdiltiettuumettum ekonomia- já ruttâdemkriisi, kote päggee mii jođálmittiđ ekonomia ráhtusnubástus. Kuávlu- já ráhtuspolitiik lii ekonomia ráhtusnubástus kyeddee vyeimi, ko tot fáálá Euroop 2020 -strategia olášutmân tárbulii investistimmekanism. Kuávlu- já ráhtuspolitiik lii tyejiniävvu, moin pyehtip juksâđ jiärmááš, pištee já uásálistee šoddâm.</p>
<p>Ohtâ uđđâ politiik tehálumosijn amnâsoosijn lii innovaatio ovdedem jyehi kuávlust</p>
<p>Euroopâst. Innovaatio lii almolii ibárdâs mield tääl áinoo vyehi pehtilittiđ kištodemnaavcâ já miänástuđ maailmvijđosávt.</p>
<p>Euroopâst láá aiccâm, et tutkâmân já innovaation resurssijd lasettâm jeessânstaatah láá piergiittâllâm ekonomiakriisi siste pyerebeht já oroččii iälááskmin tađe jotelubbooht.</p>
<p>Nuuvtpa lii-uv Euroop ekonomia já šoddâm puátteevuođâ tááhust hirmâd tehálâš, et viggâp tuárjuđ šoddâm já irâtteijeevuođâ jyehi kuávlust Euroopâst.</p>
<p>Eromâš tehálâš lii tuárjuđ ovdánmist moojiibel pááccám kuávluid. Täin kuávluin pyevtittâsvuođâ já laseáárvu läjidem ärbivuáválijn ráhtulâšvuođâsuorgijn lii hástulâš, et sirdâšem uđđâ toimâsuorgijd lii pyereeb molsâiähtu. Eidu ärbivuáválijn ráhtulâšvuođâsuorgijn tuáimee irâttâsâi ličij-uv tehálâš väldiđ innovaatio jieijâs tooimâ uássin.</p>
<p>Innovaatio ij uáivild tuše tutkâm- já ovdedemtooimâ, pic tom kalga iberdiđ vijđásubbooht, tegu Suomâst láá porgâm. Ovdâmerkkân puáhtá mainâšiđ koijâldâh- já kevtteevuálgusijd innovaatioid: uđđâ äššitobdeepalvâlus, uđđâ vuávám tâi brändi, uđđâ finnodâhtoimâmmalli, árvukuálus tâi árvuviärmádâh, tâi uđđâ vuovvijn olášittum almolâš palvâlus. Tágárijd innovaatioid puáhtá läjidiđ kost peri, ij tuše ollâškoovlâi tutkâmviistijn.</p>
<p>Ärbivuáválávt robdâtiileest ässee ulmuuh, tegu tääbbin tavveen ässee sämmiliih, láá karttâm kevttiđ innovistemnavcâidis jiegâin pisomân já perruinis huolâtmân. Täid naavcâid kalga tääl uážžuđ pehtilávt kiävtun.</p>
<p>Tääl uđđâ ohjelmpaje älgidijn kulluuttep kuávlui tááláá tooimâ uđâsmittem já uđđâ tooimâ ovdedem kuávlui riggoduvâi já mättim vuáđuld.</p>
<p>Jiärmáás spesiaalâšum lii vástádâs täid hástusáid. Tondiet iävtuttep-uv, et jiärmáás spesiaalâšummyenster miäldásii tutkâm- já innovaatiostrategia läjidem puoh kuávloid, nuuvt riggáid ko kievhijd, kalga leđe uási uđđâ kuávlu- já ráhtuspolitiik.</p>
<p>Kyehti oho tassaaš eellim Joensuust já Ilomantsist Nuorttâ-Suomâst. Ton määđhi já taan</p>
<p>Sämimääđhi ääigi peessim uápásmuđ maŋgáid mielâkiddiivâš já innovatiivlâš projektáid.</p>
<p>Muu mielâst Euroop komissio jesâneh kolgâččii eelliđ uápásmuumin jieškote-uv kuávloid, vâi puávtáččijm tuođâi iberdiđ, maggaar tiileest mii politiik olášittoo. Kuáhtájim mađhijdân ääigi maaŋgâid movtigis projeltijn västideijee ulmuid, já páhudim, et projektijn láá čielgâsávt eenâb máhđulâšvuođah ko hástuseh.</p>
<p>Lii lamaš ilo aiccâđ, et Euroop kuávluovdedemruttâráájust mieđettum ruuđah láá tääbbin kevttum vijsáht. Lam vises tast, et páiháliih čanosjuávhuh juátkih tooimâs ucemustáá siämmáá puorij tâi pyerebij puádusij finniimân ááigán puátteevuođâst. Uulmijd já mittomeerijd kalga asâttiđ tuárvi ollâgâsân.</p>
<p>Euroop union vuáđusopâmušâin mainâšuvvojeh luándun tâi aalmugân lohtâseijee hemâdâsâin killájeijee kuávluh. Vuáđusopâmušâi nuávdidmist västideijee peellin haalijd komissio väldiđ vuotân täid kuávluid. Tavveen häärviht aassum kuávluin láá jiejâs sierânâs hástuseh já máhđulâšvuođah, moi vuotânväldimân láá iävtuttum já väridum sierânâs ruuđah.</p>
<p>Nubbe äšši, maid halijdâm eromâšávt tiäduttiđ, lii puáđuslâšvuotâ já pehtilvuotâ. Uđđâ kuávlu- já ráhtuspolitiik lii uáli puáđuskuávdášlâš. Strategiast lii stuorrâ merhâšume, já investistimčuásátuvâid kalga valjiđ kuorâttâlmáin já asâttiđ tehálâšvuođâoornigân.</p>
<p>Projektij raijiimijguin lii uáivil juksâđ nuuvt stuorrâ vaikuttâs ko máhđulâš. Njyebžilvuotâ já lihâdemvääri lii kuittâg tuárvi, vâi kuávluh pyehtih läjidiđ jieijâs investistimstrategiaid, moiguin puáhtá västidiđ kuávlui persovnlâš ovdedemtárboid.</p>
<p>Pehtilvuođâ pyeredem (ruttâráájui koskâsâš koordinistem, fáddákuávlui miäldásâš kuávdásmittem, iävtulâšvuotâ, puáđuslâšvuotâ já pyerebeh čuávvumriäiduh) lii kuávdášlâš element, siämmáá ko oovtkiärdánistem.</p>
<p>Oovtâstpargoost lii kuávdášlâš merhâšume. Kuávlu- já ráhtuspolitiik ulmen lii ain-uv kuávlui koskâsâš oovtâstpargo, táálunkuávlu já kaapugkuávlui koskâsâš oovtâstpargo sehe aalmugijkoskâsâš oovtâstpargo. Tääbbin Säämist oovtâstpargo lii muu mielâst vala-uv tehálub ko maaŋgâin eres kuávluin Euroopâst. Oovtâstpargo hiäđuin ij pyevti kištâliđ.</p>
<p>Veikkâ oovtâstpargo váátá váhá eenâb pargo, te hiäđuh láá ton árvusiih.</p>
<p>Sajos fáálá máhđulâšvuođâid oovtâstpaargon. Kulttuurkuávdáá kalenderân láá jo merkkejum maaŋgah tábáhtusah, mii muu mielâst čáittá kuávdáá tárbulâšvuođâ.</p>
<p>Tárbulâšvuođah vyerdih kävnes, já tääbbin Säämist toh láá valjeest: ärbivyevih, kulttuur, finnodâhtoimâ, mättim, oovtâstpargo já luánduriggoduvah (ovdâmerkkân mineraaleh).</p>
<p>Valjiittuv kalga kuittâg raijiđ já meridiđ, moid suorgijd haalijd uuccâđ torjuu EU ruttâráájuin. Maaŋgâin merhâšittee suorgijn kalga valjiđ tuše motomijd, moid EU-ruttâdem occoo, já loopâid projektijd kalga ruttâdiđ eres vuovijguin.</p>
<p>Pyereh nisoneh já hiäráh,</p>
<p>Puáttee kuávlu- já ráhtuspolitiik valmâštâllâm lii eidu joođoost. Taat kulttuurkuávdáš tääbbin Säämist puávtáččij toimâđ saijeen, mast uđđâ muddoost savâstâlluuččij.</p>
<p>Lam vises tast, et Säämi kulttuurkuávdáš Sajos tiävdá toos asâttum stuorrâ vuárdámušâid.</p>
<p>Kuávdáš lii luándumučis saajeest čääsi pellâst, mon vyevdi lii pirâstittám. Taat lii mielâstuttee saje, mast vissásávt mákkoo veikkâ kuhheeb-uv ääigi.</p>
<p>Lasseen oskom, et Sajos tuáimá eromâšávt kuáhtám- já tábáhtussaijeen. Tääbbin čanosjuávhuh pyehtih savâstâllâđ aašijn, moh láá teháliih eromâšávt sämmiláid, mut meid eres-uv tavveen ässee ulmuid.</p>
<p>Tuáivuttâm tijjân puohháid miänástus jieijâd tooimâin já čuovâdis puátteevuođâ Säämi kulttuurkuávdážân!</p>
</body></document>
