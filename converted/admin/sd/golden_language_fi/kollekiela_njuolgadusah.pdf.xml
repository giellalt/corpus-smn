<document xml:lang="smn" id="no_id"><header><title/><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>513</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=2351&amp;Itemid=10</origFileName><parallel_text xml:lang="fin" location="gollegiella_saannot.pdf"/><metadata><uncomplete/></metadata><version>XSLtemplate $Revision: 134043 $; file-specific xsl  Revision; common.xsl  $Revision$; </version></header><body><p><em type="bold">TAVE-EENNÂMLÂŠ SÄÄMI KIELÂPALHÂŠUME – KOLLEKIELÂ </em></p>
<p><em type="bold">NJUOLGÂDUSAH </em><em type="bold">1 § Vuáđudem </em>Tave-eennâmlâš säämi kielâpalhâšume láá vuáđudâm sämiaašijn Taažâst, Ruotâst já Suomâst västideijee ministereh já täi enâmij sämitigij saavâjođetteijeeh. Palhâšume nommâ lii Tave-eennâmlâš säämi kielâpalhâšume – Kollekielâ. Palhâšume juáhhoo jyehi nube ive vuoččin 2004 rääjist. <em type="bold">2 §. Ulme </em>Kielâpalhâšume ulmen lii vaikuttiđ sämikielâ oovdedmân tâi siäilumân Taažâst, Ruotâst, Suomâst já Ruošâst. <em type="bold">3 § Palhâšume uážžoo </em>Kielâpalhâšume mieđettuvvoo ovtâskâs ulmuid tâi siärvušáid, moh láá finnim áánsuid toimâmáin merhâšittee vuovvijn sämikielâ oovdedmân tâi siäilutmân. Kielâpalhâšume puáhtá uáivildiđ pargoid, moh sajaduveh uáli vijđht jieškote-uvlágán toimâsuorgijd. Palhâšume sume puáhtá jyehiđ maaŋgâ palhâšumeuážžoo kooskâ. <em type="bold">4 § Palhâšume summe </em>Palhâšume summe lii puohnâssân 15.000 eurod. Palhâšume summe tärhistuvvoo jyehi kuuđâd ive Tave-eennâmlâš sämiaašij virgealmaiorgaan algust. Palhâšumeuážžoo västid jieš máhđulii viärust. <em type="bold">5 § Árvuštâllâmkomitea </em>Kielâpalhâšume várás asâttuvvoo árvuštâllâmkomitea, mii väljee palhâšumeuážžoid. Árvuštâllâmkomiteast láá ohtsis vittâ jeessân. Säämi parlamentaarlâš rääđi noomât nelji jeessân jyehi niäljád ive já palhâšume adeleijee eennâm oovtâ jeessân jyehi nube ive. Árvuštâllâmkomitea noomâd saavâjođetteijee. Árvuštâllâmkomiteast kalga leđe vuáđulâš äššitubdâmuš sämikielâst, kielâpargoost sehe sämikulttuurist já ohtsâškodde-elimist. Árvuštâllâmkomitea jeessân ij pyevti leđe iävtukkâssân palhâšumeuážžon. Palhešume luovâttemtilálâšvuođâ iššeedeennâm puávdee čuákán vuosmuu čuákkim já västid čäällimkoddepargoin. Árvuštâllâmkomitea jesâneh kalgeh leđe jiešráđáliih já pelettemeh pargostis <em type="bold">6 § Kulluuttâs </em>Árvuštâllâmkomitea kullut vuovâs vuovvijn Tave-eennâmlâš säämi kielâpalhâšuumeest – Kollekielâst já toos kullee almos iävtuttâstoohâmvuoigâdvuođâst. <em type="bold">7 § Palhâšume jyehim </em></p>
<p>Palhâšume juáhhoo sämiaašijn västideijee ministerij já sämitigij saavâjođetteijei ohtsâš čuákkimist árvuštâllâmkomitea iävtuttem kirjálâš agâstâlmij vuáđuld. <em type="bold">8 § Ruuđah </em>Taažâ, Ruotâ já Suomâ haldâttâsah mieđetteh ruuđâ palhâšemsume já ton haldâšem várás. Ruttâdmist västid Taažâ, Suomâ já Ruotâ, kiärdoonáál mainâšum oornigist. <em type="bold">9 § Njuolgâdusâi nubástuttem </em>Täid njuolgâdusâid já palhâšemsume pyehtih nubástuttiđ Taažâ, Ruotâ já Suomâ sämiaašijn västideijee ministereh já täi enâmij sämitigij saavâjođetteijeeh. --- Täi njuolgâdusâi sajan, maid sämiaašijn västideijee ministereh já sämitigij saavâjođetteijeeh láá nanodâm kirjálávt skammâmáánust 2011, puátih 22 peeivi skammâmáánu 2010 nanodum njuolgâdusah. </p>
<p><em type="bold">TAVE-EENNÂMLÂŠ SÄÄMI KIELÂPALHÂŠUME – KOLLEKIELÂ </em></p>
<p><em type="bold">RAAVÂNJUOLGÂDUS </em><em type="bold">1 § Árvuštâllâmkomitea </em>Árvuštâllâmkomitea kalga porgâđ jiešráđálávt. Árvuštâllâmkomitea huolât iävtukkâsâi noomâtmist, árvuštâllâm já palhâšumeuážžoo vaaljâ kyeskee keevâtlâš tooimâin. Miärádâsâin tuálloo pevdikirje. Árvuštâllâmkomitea lii meridemváldálâš, ko kulmâ jeessân láá mieldi čuákkimist. Miärádâsah tahhojeh oovtkiärdánis jienâieenâblovvoin. Jis jienah juáháseh táásá, raađhâš vyerbi. <em type="bold">2 § Iävtuttâstoohâmvuoigâdvuotâ já iävtukkâsâi nomâttem </em>Iävtuttâstoohâmvuoigâdvuotâ kulá Taažâ, Ruotâ, Suomâ já Ruošâ aalmugjesânân, siärvušân, lájádâsân já virgeomâháid. Meid árvuštâllâmkomiteast lii iävtuttâstoohâmvuoigâdvuotâ. Árvuštâllâmkomitea kalga viggâđ toos, et iänááš kielâjuávhuh láá mieldi iävtukkâsâid noomâttijn. <em type="bold">3 § Palhâšumeuážžoo </em>Ovtâskâsolmožin uáivilduvvojeh meiddei ovtâskâsulmuin šaddee juávhuh. Siärvušijn uáivlduvvojeh meiddei seervih já lájádâsah. <em type="bold">4 § Äigitavlu </em>Árvuštâllâmkomitea kieđâvuš iävtuttâsâid nuuvt, et tot puáhtá májemustáá 30 peeivi čočhâmáánu almottiđ Tave-eennâmlâš sämiaašij virgealmaiorgaanân miärádâsâs, mast láá kirjáliih agâstâlmeh. <em type="bold">5 § Kunneekirje/plaakaat </em>Tave-eennâmlâš sämiaašij virgealmaiorgaan västid kunneekirje/plaakaat rähtimist. <em type="bold">6 § Haldâšem </em>Haaldâšmist uáivilduvvoo árvuštâllâmkomitea pargo, moos kuleh palhâšume kuulluuttem, iävtukkâsâi nomâttem já kirjálij agâstâlmij rähtim palhâšumeuážžoo vaaljâ várás, sehe palhâšumeuážžoo já árvuštâllâmkomitea saavâjođetteijee mätkikoloh palhâšumejyehimtilálâšvuotân. Palhâšuumeest kalga vuosâsajasávt almottiđ ovdâmerkkân haldâttâsâi já sämitigij internetsiijđoin já lostâtiäđáttâssân. <em type="bold">7 § Ruttâtuálu hoittám </em>Čielgiittâsâi, ruttâtuálu hoittám já haldâšemkoloi tärhistem kalga tábáhtuđ šiev ruttâtuáluvyevi mieldi. Čielgiittâs kalga toohâđ Tave-eennâmlâš sämiaašij virgealmaiorgaanân. <em type="bold">8 § Ravvui nubástuttem </em>Tave-eennâmlâš sämiaašij virgealmaiorgaan puáhtá nubástuttiđ taam raavânjuolgâdus. - - - Taan raavânjuolgâdus sajan, mii lii nanodum kirjálâš monâttâlmist 29.2.2008, puátá 1 peeivi syeinimáánu 2004 nanodum raavânjuolgâdus. </p>
</body></document>
