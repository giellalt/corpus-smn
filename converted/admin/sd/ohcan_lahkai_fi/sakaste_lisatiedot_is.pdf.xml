<document xml:lang="smn" id="no_id"><header><title>Sämmilij sosiaal- já tiervâsvuođâpalvâlusâi ovdedemrááhtus</title><genre code="admin"/><author><unknown/></author><translator><unknown/></translator><translated_from xml:lang="fin"/><year>unknown</year><wordcount>273</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=1673&amp;Itemid=10</origFileName><parallel_text xml:lang="fin" location="sakaste_lisatiedot.pdf"/><parallel_text xml:lang="sme" location="sakaste_lisatiedot_ps.pdf"/><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header><body><p><em type="bold">SaKaste – Sämmilij sosiaal- já tiervâsvuođâpalvâlusâi </em><em type="bold">ovdedemrááhtus </em></p>
<p>SaKaste lii sämmilij sosiaal- já tiervâsvuođâpalvâlusâi ovdedemhaahâ, mii vuálgá joton sämikuávlust. Tot lii uási Tave-Suomâ maaŋgâsuárgásiih sosiaal- já tiervâsvuođâpalvâlusah (PaKaste 2) –haavâ, mon ruttâd STM haldâšem Sosiaal- já tiervâsvuođâhuolâttâs aalmuglâš ovdedemohjelm (KASTE). SaKaste -haavâ ulmen lii pyerediđ sämmilij jieijâs kielân já kulttuurân vuáđuduvvee palvâlusâi finnim, kvaliteet sehe vaikuttemvuođâ, oovdedmáin sämmilij vuáđuvuoigâdvuođâi já oovtviärdásâšvuođâ olášume sehe uásálâšvuođâ. Sämmilij táárbuin vyelgee palvâlusah ovdedeh sämmilâš ohtâgâsâi já siärvusij tiervâsvuođâ sehe pyereestvaijeem, kepideh helbâm já kezideh tiervâsvuođâiäruid. SaKaste-haavâst ovdeduvvojeh já ruotâsmittojeh toimâmvyevih päikkitipšopaargon mii pargoo sämmilâšpuárásij kooskâst, läjiduvvoo já váldoo kiävtun aanaar-, nuorttâ- já tavesämikielâlâš arâšoddâdem materiaalpaŋkki sehe lasettuvvoo sämikuávlu sosiaal- já tiervâsvuođâhuolâttâs pargojuávhu mättim sämikielâst já kulttuurist. Haahâ pištá 31.10.2013 räi.</p>
<p>Haahân väljejuvvoo koordinaattor, mii sajoidittoo Tave-Suomâ sosiaalsyergi mättimkuávdáá (Poske) sämiohtâdâhân, sämitige ohtâvuotân. Ko haahâ olášuvá, lii tot čovgâ oovtâstpargoost sämikuávlu kieldâiguin. Jyehi kieldâ västid sämmilij sosiaal- já tiervâsvuođâpalvâlusâi oovdedmist, orniimáin pargeidis máhđulâšvuođâ uásálistiđ škovlimtilálâšvuođáid, pargoseminaaráid já ovdedemtiimij toimáid. Hahâkoordinaattor västid haavâ olášutmist já puáđusijn. Lasseen sun västid ekonomia čuávumist já raportistmist sehe loppâraapoort rähtimist. Hahâkoordinaattor toimâsaje lii sämitige čäällimkoddeest Aanaar markkânist. Toimâkuávlun láá sämikuávlu kieldah. Haahân nomâttuvvoo stivrimjuávkku, já äššitobdeetiimin tuáimih sämitige sosiaal- já tiervâsvuođâčällee sehe Poske sämiohtâduv vuávájeijee. Sämmilij palvâlusâi oovdedmist pargoo oovtâstpargo Poske PaKaste 2 –havváin já sämiservijguin kulttuurherkis äššigâšpargo- já juávkkupargovuovij oovdedmist. Haavâst lii viggâmuš meid kevttiđ ävkkin Taažâ já Ruotâ sämikuávluin porgum tutkâm- já ovdedemtooimâ sehe Tiänuleve sosiaal- já tiervâsvuođâpalvâlusâi ovdedemhaavâ vuáttámušâid raajijd rastaldittee palvâlusoovtâstpargoost já -vuovijn. Lasseen lii juurdâ porgâđ oppâlájádâsoovtâstpargo oppâlájádâsâiguin, moh fäälih sämikielâlâš- já kulttuur máttááttâs sosiaal- já tiervâsvuođâhuolâttâs pargojuávhu škovliimân. Lasetiäđuid adelává sosiaal- já tiervâsvuođâčällee Pia Ruotsala, 040 - 7262688 já vs. vuávájeijee Lydia Heikkilä 040 – 743 23 93.</p>
</body></document>
