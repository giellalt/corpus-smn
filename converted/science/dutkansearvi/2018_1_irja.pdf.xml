<document xml:lang="smn" id="no_id">
  <header>
    <title>Kielâiäláskittem - jyehi ulmuu vuoigâdvuotâ</title>
    <genre code="science"/>
    <author>
      <person firstname="Marja-Liisa" lastname="Olthuis" sex="f" born="" nationality="FI"/>
    </author>
    <year>2018</year>
    <wordcount>1737</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://dutkansearvi.fi/verkkolehti-ps/julkaisut-ps/nr-12018-copy/</origFileName>
    <metadata>
      <uncomplete/>
    </metadata>
    <version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Dos, FT Marja-Liisa OlthuisOulu ollâopâttâh, Giellagas-instituut</p>
    <p><em type="bold">Laiđiittâs</em> </p>
    <p>Taan nummeer kuávdáš teeman lii kielâiäláskittem. Kielâ kalga iäláskittiđ ton uhkevuálásâšvuotâ tiet – tondiet, et kielâ sirdum čuávuvâš suhâpuolváid lii jo-uv potkânâm teikâ aštum. Talle ko kielâsiärvus luápá jieijâs kielâ kevttimist já sirdoo kevttiđ eenâblovo kielâ meiddei jieijâs juávhu siste, lii saahâ kielâlii assimilaatiost adai kielâmolsomist. Taat artikkâl addel uáinu toos, maid kielâ siäilum oovdân kalga já puáhtá porgâđ.</p>
    <p><em type="bold">Mii kielâiäláskittem lii?Kielâiäláskittem ulmeh</em> </p>
    <p>Kielâiäláskittem tuálá sistees taid tooimâid, moi ulmen lii potkiđ kielâlii assimilaatio teikâ kielâmolsom ovdánem. Taah tooimah kyeskih ohtsâškoodán, kielâsiärvusân já ovtâskâs ulmui. (TSKE 2012,12.)</p>
    <p>Jieččân luvâldâlmijn mun lam ovdebái lasseen miäruštâllâm kielâiäláskittem “aalgâaalmugkielâ / ucceeblovokielâ káijumân viggee kielâvuáváámin (kielâvuávám, eng. <em type="italic">Language planning</em>)”.  Muštottâm meiddei tom, et kulttuurist lii čovgâ ohtâvuotâ kielân, ton siäilumân já lappuumân. Kulttuurtooimâi paijeentoollâm kieláin oovded sehe kielâ et kulttuur siäilum. Mut jis kulttuur já ärbi láppoo, tot läävee tuálvuđ kielâuv fárustis. </p>
    <p>Kielâiäláskittem ulmen lii macâttiđ kielâ aktiivlii anon nuuvt et sehe naatiivsárnooh  já L2-sárnooh (= ij-nativeh jo-uv etnisii juávhu siste teikâ ton ulguubeln) kevttih kielâ. Kuohtuuh sárnootiijpah annojeh. Eenikielâliih sárnooh láá kielâ pyeremuuh äššitobdeeh, kiäh siäilutteh tááláid kielâkevttimohtâvuođâid, moin kielâ lii sirdum. Sii kielâlii já kulttuurlii máátu tuárjumân kalga kevttiđ naavcâid. L2-sárnoi peht kielâ finnee uđđâ kevttimohtâvuođâid, mii pelestis iššeed kielâ paijeentolâmist pääihist já ton ulguubeln. Kielâohtâvuođâi mere lasettem luhostuvá toin naalijn, et kielâ uáppih sehe etnisii juávhu ulmuuh et ulguupiälásiih, kiäh čonnâseh kielâ paijeentolâmân. TSKE mield (2012, 56) kielâsárnoi mere lasettem lii kuávdáš äšši talle ko suhâpuolvah láá monâttâm kielâs, ko sárnooh láá uccáá já ko etnisâš juávkku lii ucce. Smavvâ populaatioh láá nonniihánnáá meendu heerkih ulguubeln puáttee teddui já nubástussáid.</p>
    <p>Kielâiäláskitmân viggee kielâvuáváámist láá kulmâ váldusyergi:</p>
    <p>1. Kielâ kevttimohtâvuođâi huksim 2. Kielâ lingvistlâš ovdedem 3. Kielâ máttááttem</p>
    <p>Mun kieđâvušâm taid tärhibeht čuávuváin pittáin.</p>
    <p><em type="bold">Kielâiäláskitmân viggee kielâvuávám</em> </p>
    <p><em type="bold">statusvuávám</em> </p>
    <p>Kielâ statusáin uáivilduvvoo kielâ saje ohtsâškoddeest eres kielâi kuáttá (Kj. Edwards 1996). Statusvuávám lii kielâiäláskittem váldu-uáinu. Tast kiddejuvvoo huámášume kielâpolitiikân, ucceeblovokielâi kiävtun eres kielâi kuáttá, kielâlii variaation sehe kielâ sajan ohtsâškoddeest já kielâsiärvusist. Váldu-ulmen lii ucceeblovokielâ ohtsâškoddálii status pajedem toin naalijn, et huksejuvvojeh uđđâ kielâkevttimohtâvuođah siämmást ko ärbivuáváliih kielâohtâvuođah paijeentuállojeh. Anoliih jurduuh láá om. kielâ finnim škoovlâ máttááttâskiellân, peivipaaihij toimâmkiellan, pargosojij piäiválâš kiellân, media kiellân, rijjâääigi tooimâi já oovtâstorroom kiellân. Adai kielâst kolgâččij šoddâđ nuuvt aktiivlâš ko máhđulâš.</p>
    <p>William Steward mield (1968) kielâkevttim kuávdáš kevttimohtâvuođah láá čuávuvááh:</p>
    <p type="listitem"> <em type="bold">■</em>Kielâ kevttim eennâm virgálâš kiellân </p>
    <p type="listitem"> <em type="bold">■</em>Kielâ kevttim läänij kiellân </p>
    <p type="listitem"> <em type="bold">■</em>Vijđásub kommunikaatio kielâ, mon ohtâvuođâst kielâ puáhtá leđé virgálâš </p>
    <p>teikâ läänist kevttum kielâ:</p>
    <p type="listitem"> <em type="bold">■</em>Almugijkoskâsâš kielâ: tuáimá kommunikaatiokiellân väldikode rajij rasta </p>
    <p>(pajekelâ sämikielsárnoi kooskâst)</p>
    <p type="listitem"> <em type="bold">■</em>Uáivikaavpug kielâ </p>
    <p type="listitem"> <em type="bold">■</em>Juávhu, om. etnisii juávhu teikâ eres juávhu, kielâ kielâsiärvusist </p>
    <p type="listitem"> <em type="bold">■</em>Škovlim – máttááttâskielâ škoovlâin kuávlui mield já máhđulávt meiddei </p>
    <p>aalmuglávt</p>
    <p type="listitem"> <em type="bold">■</em>Oppâaamnâs škoovlâin </p>
    <p type="listitem"> <em type="bold">■</em>Kirjekielâ sajattâh </p>
    <p type="listitem"> <em type="bold">■</em>Kiävttu oskoldâhlijn rituaalijn </p>
    <p>Steward nomâttem kielâkevttimohtâvuođâin puohah iä olášuu sämikielâi tááhust. Eennâm virgálâš kiellân sämikielâst lii vala kuhes mätki, siämmáánáál meiddei ubâ lääni / sämikuávlu kiellân, veik sämikielâ sämikuávlust kiävttoo-uv. Kuálmád tääsi adai virgálâš kielâ status kuittâg olášuvá Sämi kielâlaavâ peht. Ton iššijn kielâid puáhtá kevttiđ virgeomâháin já mii meiddei meerrid virgálij almottâsâi jurgâlem sämikiellân. Virgeomâháin kielâ ij lah kuittâggin kievrâs kevttimohtâvuotâ tondiet ko tot illá kiävttoo, Liijká kielâlaavâ peht tohhum virgáliih jurgâlusah nannejeh kielâ já vijđedeh sänirááju.</p>
    <p>Sämikielâi kevttim škoovlâ máttááttâskiellân lii taan ääigi puoh kievrâmus uđđâ kevttimohtâvuotâ. Taat tiätá meiddei oppâmateriaalij rähtim aktiivlávt. Sämikielâ kevttim kielâsiärvusist,  almostittemtooimah já media nannejeh kielâ. Kielâst lii fáámu meiddei čaallum häämist. Virgálii sajattuv adelem kielân lii-uv ohtâ tehelumosijn kielâideologiain.</p>
    <p><em type="bold">Kielâideologiah Säämi ohtsâškoddeest</em> </p>
    <p><em type="bold">Kyevtkielâg / maaŋgâkielâg ulmuuh já maaŋgâkielâgvuotâ</em> </p>
    <p>Maaŋgâkielâgvuotâ läävee leđe ohtâ stuárráámuin kielâideologisijn povčâssoojijn uccâ kielâsiärvusist. Maaŋgâkielâgvuotâ kiäččoo čuávumuššân tast, et eenâblovokielâ váldá saje ucceeblovokielâst já vijmâloopâst väldid ton saje ollásávt. Ucceeblovosiärváduv uáinust maaŋgâkielâgvuotâ puáhtá keevâtlávt merhâšiđ sárnoomere kiäppánem, kielâ kevttimohtâvuođâi káržudem já monnii eres kielâ, táválávt váldukielâ, kevttim argâkiellân. (Pietikäinen 2012, 413).</p>
    <p>Eenâblovokielâ vievsâs status keežild jyehi sämikieltáiđusâš olmooš kalga mättiđ enâmis eenâblovokielâ. Nuuvtpa jyehi sämikiel sárnoo lii ucemustáá kyevtkielâg, maŋgii meiddei maaŋgâkielâg. Kielâtáiđu lii págulâš ohtsâškode vátámâšâi tááhust. Algâaalgâst taat ideologia lii toimâm suddâdemideologian, mut šiev peeli lii tot, et tom puáhtá kevttiđ meiddei jorgoppel kielâmolsomân. Sämikielâ kielâiäláskittemuáinust älkkeemus lii valjiđ uáinu, et kielah iälusteh paldâluvâi. Maccâm oovtkielâg sämikielâlii tilán ij innig lah.</p>
    <p>Ucceeblovokielâi siäilumân ávhálumos lii kyevtsundásâš kyevtkielâgvuotâ – nubij sanijgijn tot, et sehe algâaalmug ovdâsteijeeh et eenâblovo ovdâsteijeeh mättih kuohtuid kielâid.  Tággáár tiileest ulmuuh sárnuh já tuárjuh maaŋgâid kielâid siämmáá kuávlust. Ko ulmuuh halijdeh eenâb sämikielâlijd palvâlusâid,</p>
    <p>kyevtsundásâš kyevtkielâgvuotâ lii ávhálâš. Táválávt jieijâs käržis siärvusist iä kavnuu puoh suorgij äššitobdeeh, veik motomij kielâkevttimohtâvuođâi paijeentoollâm jieijâs navcâigijn luhostuuččij-uv pyerebeht.  Kielâ finnee meiddei eenâb status, ko tot kiävttoo eenâb. (Kj. TSKE 2012, 56.) Sari Pietikäinen čáálá tast, et ohtâ vyehi čoonnâđ kielâideologisijd já ovtâskâs kielâsárnoo kielâkevttimvuovijd oohtân lii kielârepertuaar uáinu. Tot vuálgá kielâkevttimist já čuujoot puoh ton kielâi já kielâkevttimvuovij valjiimân, moh ulmust láá aanoost vuáruvaiguttâstiileest. Koččâmuš ij nuuvtkin lah kielâtááiđust mut vuáruvaiguttâsresursij – kielâi, diskursij, stiijlâi, genre – áárvustanemist já funktionaallâšvuođâst sierâ tiilijn. Mottoom kielâ tuáimá njyebžilávt maaŋgâ saajeest, motomáin iärásáin vuod piergee uápis pirrâsist já kuálmád puáhtá kevttiđ rituaalnálásávt. Maaŋgâkielâg siärvusijn ovtâskâs kielâsárnoo kielârepertuaar já tast hiettâm lává čovgâdávt ohtâvuođâst toos, kii uážžu já puáhtá leđe ucceeblovokielâ sárnoo, moos ucceeblovokielâ puáhtá kevttiđ já kii táin aašijn uážžu meridiđ. (2012, 414.) Adai mađe eenâb kielâ lii <span type="quote">“omâstum”</span>, tađe kääržib lii sárnoi juávkku-uv.</p>
    <p>Täsitiäddu ulmuu kevttim kielâi kooskâst šadda keevâtlii elimist já tast, kost, kiäigijn já moin naalijn sun kielâidis kiävttá.</p>
    <p><em type="bold">Kielâ kevttimohtâvuođâi paijeentoollâm já huksim</em> </p>
    <p>Uápis kielâkevttimohtâvuođâi siäilutmist lii sämikielâi tááhust ennuv pargo – eromâšávt tondiet ko sämmilijn paijeel peeli já párnáin jobâ 70 % ääsih jo sämikuávlu ulguubeln, já sii ohtâvuotâ ärbivuáválii sárnumkuávlun já sämikulttuurân ij lah nuuvt nanos (TESK 2012, 48). Meiddei ärbivuáváliih eellimkiäinuh já –vyevih láá aštum, já eidu toh láá pääihi lasseen lamaš kielâ pyeremuuh siäilutteijeeh (TESK 2012, 26). Keevâtlávt ucceeblovokielân lii ávhálâš, et tot kiävttoo nuuvt ennuv já nuuvt maaŋgâi ulmuigijn ko máhđulâš já et olmooš almoot tom vuossâmuu kielânis. Tánávt kielâ šadda vijđásub kommunikaatio kiellân. Toin naalijn puáhtá tuárjuđ meiddei ulmui etnisii identiteet.</p>
    <p>Uđđâ kielâkevttimohtâvuođah šaddeh jo-uv toin naalijn, et kielâ finnee pyereeb status, mon peht puátih uđđâ kevttimohtâvuodah (tego kielâ väldim máttááttâs kiellân škoovlâst), teikâ toin naalijn, et sárnooh pyehtih kielâ jieijâs pargo- teikâ puđâldemsuárgán já kevtiškyeteh tom tobbeen. Älkkeemus lii ovdediđ eidu tágárijd aktiivlijd virgálijd ohtâvuođâid. Mottoom muudon puáhtá ovdediđ meiddei lavváin turvâstum domenijd tego sämikielâ kevttim virgálii kiellân virgeomâháin. Taat ij kuittâggin keevâtlávt tooimâ aktiivlávt, eereeb virgálij jurgâlmij puotâ. Sosiaal- já tiervâsvuotpalvâlusâin sämikielâ kevttim olášuvá vala hyeneeht. (Pasanen 2016, 39.) Epivirgáluboh kielâkevttimohtâvuođah iä lah mahten turvâstum, mut toi siäilumân ovtâskâs ulmuuh pyehtih nuuvt haalijddijnis vaiguttiđ. Tágáreh láá maŋgii kielâsiärvus siskáldâs tooimah jna.</p>
    <p>Uđđâ kevttimohtâvuođâin kielâ paijeentoollâm luhostuvá váiváábeht. Taan pálgá oolâ lii väädis lavkkiđ tondiet ko uđđâ kevttimohtâvuođah táválávt labdaseh kielâ tile merhâšittee puárránmân. Toi huksim váátá ennuv kielâvuávám já šiev kielâlii tolerans: tarbâšuvvoo haalu máttááttiđ kielâ párnáid, haalu ovdediđ nuorâi já nuorâ vuorâsulmui kielâtááiđu, haalu finniđ palvâlusâid já škovâmáttááliittâs ucceeblovokielân. Kielâ vijđásub kiävttu, tađe mield ko tot luhostuvá, kale addel kielân ain nanosub saje ohtsâškoddeest.</p>
    <p><em type="bold">Kielâ lingvistlâš ovdedem</em> </p>
    <p>Nubben vaiguttemsyergin lii kielâ lingvistlâš ovdedem. Ulmen lii finniđ kielâ luándulâš kevttimkiellân sehe tááláin et uđđâ kevttimohtâvuođâin. Kielâ kalga toimâđ sehe njálmálávt et čaalâlávt, mut kielâiäláskittem aalgâst lii ain eenâb tárbu njálmálii kielâtááiđun. Čäällim lii aalgâst ucceeb uásist ko sárnum. (Kj. Olthuis, Kivelä &amp; Skutnabb-Kangas 2013.)</p>
    <p>Kielâ lingvistlâš ovdedem läävee juohhuđ kuulmâ suárgán: grafisistmân, standardistmân já modernisistmân. Taat kočoduvvoo meiddei korpusvuáváámin.</p>
    <p><em type="bold">Grafisistem</em> uáivild kielâ čaallum häämist já ohtsii ortografiast sooppâm.  Sämikielâ ortografia lii stáđásmâm, veik tast láá-uv motomeh normiihánnáá teikâ hyeneeht nuármejum sajeh (kj. http://www.giella.org.) </p>
    <p><em type="bold">Standardistem</em> pelestis meerhâš <span type="quote">“kirjekielâ”</span> normim adai valjim, moh kielâ jiešvuođah tuhhiittuvvojeh kirjekielân já moh vuod pääcih kuávlukielâi jiešvuottân (kj. Pietikäinen 2012, 332). Jieččân kove taan pargoost lii, et anarâškielâ lii lamaš uáli tolerant puohmuđusij variantij tuhhitmist. Masa jo áinoo <span type="quote">“korrâsub”</span> njuolgâdus oro lemin tot, et kuulmâstaavvâlsijn veerbâin maajeeb staavvâl redusistum <em type="italic">â</em> čálloo ain <em type="italic">i</em>:n: <em type="italic">kačâttiđ</em>, veik ulmuuh sättih-uv ettâđ /kačâttâđ/. Meiddei infinitivhaamijn säniloopâst lii ain đ, ij i teikâ j tego tavesuomânijn. </p>
    <p>Moodeern grafisistmân já standardistmân kulá meiddei kielâteknologisâš ovdedem nuuvt et kevttei kiävtust láá elektronisiih sänikirjeh,  tivvoomohjelm já máhdulávt meiddei jurgâlemohjelmeh. Taah láá rahtum Taažâ arktisii ollâopâttuvvâst Romssaast kielâteknouásáduvvâst. (http://giellatekno.uit.no/cgi/index.smn.sme.html)</p>
    <p><em type="bold">Modernisistem</em> vuod labdas kielâ sajattuv stuorrâ nubástussáid. Tijpâlâš almoon kielâ modernisistmist lii sänirááju jotelis vijdánem talle ko kielâ sirdoo uđđâ domenân. Sämikielah láá moonnâm sänirááju ovdánemproosees čoođâ ovdâmerkkân talle ko kielâ lii kevttuuškuáttám máttááttâskiellân teikâ uđđâ oppâamnâs máttátmist. Ovdâmerkkân biologia sänirááju rahtui talle ko biologia oppâkirjeh jurgâlškuottii. (Olthuis 2007.) Majemui ivij historjá máttááttâs lii vaattâm uđđâ saanijd, já toi rähtimân lii tarbâšum škoovlâ já kielâpargei ohtsâšpargo (kj. http://www.giella.org). </p>
    <p><em type="bold">Kielâ máttááttem</em> </p>
    <p>Kielâ máttááttâs labdas kielâ eres ovdánmân, mast kielâ status lii puáránâm. Máttááttâs lii pyeri smiettâđ kuhheeb ääigi perspektiivist: vyeliškoovlâst ollâopâttuv räi. Toin naalijn lii máhđulâš rähtiđ potkânhánnáá joođhâ kielâ kevttimist jyehi ahekiärdán</p>
    <p type="listitem">– loogisii rááiđu čuovviittâs já kielâlii rávásmâm várás. Tárbu lii nonniđ sehe</p>
    <p>eenikiel sárnoi et L2-sárnoi kielâtááiđu. Ulmen kalga leđe kielâ sirdem suhâpuolvâst nuubán toin naalijn, et kielâ kevttim lii máhđulâš puoh ahepuolvâin. Olmooš taarbâš eresmuđusii kielâtááiđu sierâ avveest. Vuálá škovlâahasii párnáá kielâlâš kompetens já maailmkove lii nubbe ko om. pargoahasii ulmuu kielâ teikâ puárásub sárnoo riges kielâ.</p>
    <p>Máttááttâs vuáváámist savâstâlloo meiddei tast, kalga-uv vistig škovliđ pärnisuhâpuolvâ vâi rävisulmui suhâpuolvâ. Puoh lii tast kiddâ, mon kuhás kielâ lappum lii ovdánâm. Jis tuše pärnisuhâpuolvâ lii monâttum, tastoo lii pyeremus macâttiđ tom. Jis kuittâg meiddei rävisulmui suhâpuolvâ lii monâttum, talle lii pyeri juurdâ nonniđ tom vistig. Anarâškielâst li algâttum pärnisuhâpuolváin, mut meiddei rävisulmui suhâpuolvâ lii tarbâšum. Rävisulmui suhâpuolvâ maacâtmist lii lamaš meiddei ävkki toos, et sämikielâ lii maccâm päikkikiellân suullân 20 – 30 perrust. Rävisulmuuh pasteh meiddei pargoos peht ovdediđ sämikielâ já -kulttuur. Taat toimâ lii eromâšávt avžuuttum talle, jis kielâsárnooh láá jo elilâm ulmuuh já máhđulávt sosiaallávt já eennâmtieđâlávt kukkeláá eres kielâsárnoin.</p>
    <p><em type="bold">Maid vala? Keevti kielâ, toolâ kulttuur paijeen!</em> </p>
    <p>Tehelumos raavâ kielâ já kulttuur pyereestpiergiimân lii tot, et jyehi olmooš smietâččij kielâiäláskittem jieijâs rooli peht -  kiävtáččij kielâ ain já jyehi saajeest ko tot lii máhđulâš, tolâččij kulttuur paijeen. Táid puáhtá porgâđ pääihist, jieijâs piäiválii aargâst, peivitipšoost, škovlâmáttááttâsâst, pargoost, áášášmist, virgeomâháin já mediast, alemuu škovliimist, politiikist sehe páihálávt et väldikode tääsist.  Keevâtlávt kale maŋgii kiävá nuuvt, et mađe kukkeláá jieijâs pirrâsist olmooš mana, tađe eenâb olmooš lii ohtuu.</p>
    <p>Kielâ kevttimân tarbâšuvvoo ennuv kielâtiäđulâšvuotâ (su. kielitietoisuus). Sämikielâ uássin šadda ain eenâb piergiittâllâđ váldukielâigijn oovtâst, nuuvt et tondiet eromâšávt perruid já vaanhimáid kalga orniđ kielâlii torjuu já meiddei identiteettorjuu. Taat kuáská eromâšávt soojijd, kost kielâ sirdoo ovdâskulij. Mudoiuv tarbâšuvvojeh šiev pargovyevih, moh tuáimih já tiätu tast, moin naalijn toh kielâlávt vaigutteh. Háástuh láá sämikuávlust eresmuđusiih  ko kaavpugijn. Mut kihheen ij piergii kielâiäláskitmist ohtuu, iäráseh tarbâšuvvojeh. Taas tarbâšuvvoo čielgâ toimâvuávám. Táágubeht pargo ij lah aldagin vaalmâš.</p>
  </body>
</document>
