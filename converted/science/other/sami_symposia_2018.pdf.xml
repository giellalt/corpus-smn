<document xml:lang="smn" id="no_id"><header><title>Sámegiela ja sámi girjjálašvuođa symposia 14.–16.11.2018 Oulus</title><genre code="science"/><author><person firstname="" lastname="Sámegiela ja sámi girjjálašvuođa symposia" sex="unknown" born="" nationality=""/></author><year>2018</year><wordcount>1077</wordcount><conversion_status type="standard"/><availability><license type="standard"/></availability><origFileName>http://www.oulu.fi/sites/default/files/content/Abstra%CC%81vttat_081118.pdf</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version></header><body><p>Jukka Mettovaara Oulu ollâopâttâh</p>
<p><em type="bold">Anarâškielâ suorgiittemoopâ máhđulâšvuođâin, ovdâmerkkân syergis -(V)dâh</em> </p>
<p>Anarâškielâ hämioopâ, aainâskin suorgiittem iä lah tuáistáážân meendu ennuv kieđâvuššâm tieđâlii kirjálâšvuođâst. Suorgitmist lii kuittâg tehálâš rooli veikkâbâ uđâssaanijd rähtidijn. Nuuvtbâ tast-uv kolgâččij finniđ eenâb systemaatlii tutkâmuštiäđu om. ollâopâttuv kuursâi já kielâtipšom- já normimorgaanij várás já manebâ ij meiddei táválii kielâkevttei.</p>
<p>Suorgiittem lii ohtâ vyehi rähtiđ kielân uđđâ saanijd kuálustem já lovnim lasseen. Tego eresuv uraallijn kielâin, sämikielâst-uv láá riges suorgiittemmáhđulâšvuođah. Eromâš pyereest taat uáinoo veerbâi puotâ, mut noominsuárgáseh-uv láá ennuv. Mun kieđâvušâm täst oovtâ suárgás, -(<em type="italic">V</em>)<em type="italic">dâh</em>, moin ráhtojeh enâmustáá deverbaallijd já denominaallijd substantiivijd. Mun siskelditám ton olán meiddei tagarijd variantijd moi ovdiibeln maadâsääni vookaal muttoo, tego -<em type="italic">odâh</em> já -<em type="italic">ádâh</em>.<em type="italic"> </em>Diakroonlávt puoh taah suárgáseh iä puáđi siämmáá algâvuolgâst, mut muu fokusist lii-uv eenâb tááláá kielâ. Tutkâmuš vuáđđun lii amnâstâh, maid mun lam nuurrâm Erkki Itkos <em type="italic">Inarilappisches Wörterbuch</em> -sänikirjeest, Giellatekno <em type="italic">Nettidigisäänih</em>-sänikirjeest, Giellatekno anarâškielâ analysaattor substantiivij käldeetiätuvuárhást já SIKOR-korpusist. Täin käldein mun kavnim ohtsis 109 säännid maid lam tuhhiittâm fáárun. </p>
<p>Kielâ puoh suárgásijd puáhtá suogârdiđ produktiivlâšvuođâ tááhust, mii meerhâš tom et mon älkkeht toiguin puáhtá suorgiittiđ jieškote-uv maadâsaanijn uđđâ suárgusijd. Ovdâmerkkân sämikielâ tahheenoomâ syergis -<em type="italic">ee</em>/-<em type="italic">oo</em>/-<em type="italic">eijee</em> lii uáli produktiivlâš tondiet ko tot lahtoo prinsiiplávt mon peri verbâmaddui. </p>
<p>Amnâstuvâst čiälgá, et -(<em type="italic">V</em>)<em type="italic">dâh</em>-syergis oro lemin uásild viehâ produktiivlâš, mut täst vuáttojeh iäruh suárgás jieškote-uv merhâšuumij kooskâst. Ovdâmerkkân šooŋâ já sijvo merhâšeijee suárgustijppâ ij vaarâ lah innig tááláá sämikielâst produktiivlâš (<em type="italic">koškádâh</em> &lt; <em type="italic">koškes</em>, <em type="italic">siäbládâh</em> &lt; <em type="italic">sieblâ</em>), mut suárgásáin láá liijká rahtum tááláá kielân ennuv uđâssäänih, main stuárráámus uási mun anam kollektiivsuárgusin, om. <em type="italic">ciäkkádâh</em> (&lt; <em type="italic">cekki</em>) ʼasteikkoʼ, <em type="italic">korttâdâh</em> (&lt; <em type="italic">korttâ</em>) ʼkortistoʼ já <em type="italic">távgádâh</em> (&lt; <em type="italic">tävgi</em>) ʼjousitusʼ. Tággáár suárgus suomâkiel vaastâ siskeeld maŋgii -<em type="italic">stO</em>- teikâ -<em type="italic">kkO</em>-suárgás, já tondiet oro-uv lemin et -(<em type="italic">V</em>)<em type="italic">dâh</em>-syergis lii ohtâ utke jurgâliđ suomâkielâ kollektiivsaanijd anarâškielân. </p>
<p>Petter Morottaja Oulu ollâopâttâh</p>
<p><em type="bold">Anarâškielâ variaatio kieđâvuššâm Kielâtekno analysaattorist: motomeh ovdâmeerhah </em></p>
<p>Tromsa ollâopâttuv Kielâtekno-kuávdáš lii huksim anarâškielâ morfologisii analysaattor, jieijâs tavekielâ-anarâškielâ maašinjurgâlemproojeekt uássin. Maŋeláá analysaattor lii valdum anon meid anarâškielâ tivvoomohjelm vuáđđun. Maašinjurgâleijee toimâm várás rijttáá, et ohjelm máttá pyevtittiđ jyehi morfologisii häämi várás oovtâ olgohäämi. Tivvoomohjelm vist ferttee tubdâđ meiddei kirjekielâst kevttum muulsâiävtulijd haamijd, já tađe várás analysaattor oovdedmist kirjekielâ variaatio lii maŋeláá valdum váhá pyerebeht vuotân. Jis sänihäämist láá kyehti teikkâ eenâb variaatioh, tain ohtâ lii väljejum vuosâsajasâžžân maašinjurgâleijee várás já loopâid analysaattor kieđâvuš kuulmâ náál: 1) kirjekielân tuhhiittum variaatioh merkkejuvveh tagijn Use/NG (Keevti, ij generist), mon tivvoomohjelm meid tuhhit 2) kirjekielâst hilgum mut liijká táváliih variaatioh merkkejuvvojeh tagijn Err/Orth (feilâ tâi ortografiafeilâ), mon deskriptivlâš analysaattor tobdá mut tivvoomohjelm hilgo já 3) epitáváliih teikkâ tuše sárnumkielâst ittee variaatioh láá kuođđum ollásávt merkkiihánnáá já analysaattor ij tuubdâ taid ollágin.</p>
<p>Analysaattor validistmist lii kevttum anarâškielâ korpus, mast láá suullân 1,6 miljovn säännid. Korpus ana sistees stuorrâ uási anarâškielân čallum teevstâin. Taan muddoost analysaattor tobdá suullân 95 % korpus saanijn (1), mii lii viehâ šiev puáđus. Korpus kevttim validistempiergâsin lii šiev vyehi finniđ tiäđu tast, mon vijđáht analysaattor tobdá saanijd, mut riggásub kove variaatiost tot ij addel siämmáá pyereest; korpus ij lah meendu styeres já ovtâskâs čälleeh láá uccáá. Analysaattor lii kieskâd validistum meiddei nube náál: tivvoomohjelm keččâlâddâm ääigi lâi máhđulâš verdidiđ, maht tivvoomohjelm já olmooštivvoo tivodeh teevstâi feeilâid. Taan keččâlâddâm ääigi čielgâi, et varijistem lii stuorrâ čielgiittâs toos, mondiet maašin motomin tivo eres náál ko olmooštivvoo (2). Tááláá kirjekielâ noormâid lii stivrim ive 2004 rääjist anarâškielâ ravvimjuávkku, mii tuáimá tääl Säämi kielâkäldee já tooimâi ovddist Säämi kielâlävdikode vyelni (3). Uási noormâin iä lah šoddâm vijđásub anon, mut nabdemist lii et uási miärádâsâin láá vaikuttâm toos, mon vijđáht varijistemsajeh tiättojeh kirjálijn käldein.</p>
<p>Jieččân sahâvuárust mun puávtám oovdân kirjekielâst ain táválijd varijistemsoojijd, maht toh tiättojeh kirjálijn käldein, magareh miärádâsah tain láá adelum anarâškielâ ravvimjuávhust já maht toh láá valdum vuotân tááláá anarâškielâ morfologisii analysaattorist. Mun kieđâvušâm kulmâ varijistemalmoon, moh kyeskih vokalij kvalitetân já kvantitetân:</p>
<p type="listitem"> táváliih vookaal reduktiotábáhtusah: partisip perfekt <em type="italic">á</em> &gt; <em type="italic">â</em> (<em type="italic">puállám</em> ~ <em type="italic">puállâm</em>); </p>
<p>kuulmâstaavvâlsij veerbâi 3. staavvâl vookaal <em type="italic">i</em> &gt; <em type="italic">â</em> (<em type="italic">mainâstiđ</em> ~ <em type="italic">mainâstâđ</em>), neeljistaavvâlsij veerbâi 3. staavvâl <em type="italic">e</em> &gt; <em type="italic">â</em> (<em type="italic">savâsteleh</em> ~ <em type="italic">savâstâleh</em>) </p>
<p type="listitem"> siisâsuoppim: <em type="italic">kyermiauto</em> ~ <em type="italic">kyermauto</em> </p>
<p type="listitem"> kyevtistaavvâlsij veerbâi já nominij 2. staavvâl <em type="italic">i</em> ~ <em type="italic">e</em> já <em type="italic">u</em> ~ <em type="italic">o</em> (<em type="italic">säänih</em> ~ <em type="italic">säneh</em>, <em type="italic">čääli</em> ~ <em type="italic">čäle</em>, </p>
<p><em type="italic">áldu</em> ~ <em type="italic">ááldoh</em>) </p>
<p>Eljas Niskanen Anarâškielâ servi</p>
<p><em type="bold">Anarâškielâlâš media já čallum kielâ</em> </p>
<p>Veikâ anarâškielâ iäláskittem lii ovdánâm pyereest aldaiivij, lii ohtân čuolmân tot, et kielâ čálloo viehâ uccáá. Ucceeblovokielâ tááhust ličij kuittâg tehálâš, et kielâ meid čalluuččij.</p>
<p>Anarâškielân lii čallum táássáš enâmustáá Anarâš-loostâst. Ive 2013 kiiđâ rääjist meid Yle Säämist láá almostum sämikielân čallum uđđâseh, táválávt kuittâg enâmustáá ohtii teikkâ kuohtii ohhoost pargeeresursij mield.</p>
<p>Tagareh ulmuuh, kiäh mättih čäälliđ, kale láá. Puohah sist iä kuittâg čääli aktivlávt. Ulmuin láá maaŋgâlágán suujah toos, manen sij iä čääli. Čällei juávkku-uv lii uáli kirjáá, já čällei kooskâst láá viehâ stuorrâ täsi-iäruh.</p>
<p>Motomeh čällein teikâ potentiaalijn čällein láá eenikielâg ulmuuh, kiäh iä lah tovle finnim škoovlâst máttááttâs jieijâs eenikielân, motomeh láá oppâm kielâ jo kielâpiervâlist (juávkkuperâpeivitipšoost), motomeh láá jottáám vuáđuškoovlâ-uv anarâškielâlii máttááttâsâst, motomehkis láá oppâm iäskán rävisolmožin ollâopâttuvâst teikâ Säämi máttááttâskuávdáá oovce mánupaje pištee intensivkuursâst.</p>
<p>Puoh tain čällein oroh lemin uásild siämmááh háástuh riehtâčäällim iähtun, veikâ luándulávt jieškote-uv čällest láá meid jieijâs háástuh.</p>
<p>Ovdâmerkkân Anarâš-loostân vuolgâttum teevstâin uáiná mottoomnáál tom, magareh čuolmah aktivlijn čällein láá čälimist. Puoh táválumoseh čuolmah láá ceelhâopâliih já morfologisiih feeilah. Toh oroh lemin viehâ táváliih ovdâmerkkân ovdijn kielâpiervâlpárnáin já kielâ rävisolmožin oppâm ulmuin. Eenikielâg čälleingis láá vädisvuođah sämikielâ ortografiain.</p>
<p>Marja-Liisa Olthuis Oulu ollâopâttâh</p>
<p><em type="bold">Suomâkielâ interferens ceelhâopâlijn ráhtusijn sämikielâst</em> </p>
<p>Suomâkielâ ceelhâopâliih ráhtuseh viggeh sämikielâ ráhtusij sajan. Taat almoon vuáttoo sehe čaallum et sarnum kielâst. Taan sahâvuárust kieđâvušâm neelji saje, moigijn anarâškielâ máttááttâsâst láá lamaš vädisvuođah:</p>
<p><em type="bold">1) Iäruh objektráhtusist  </em></p>
<p>a) Suomâkielâ imperatiiv mieđetteijee häämist, mast objekt sajehäämmin lii maaŋgâlovo nominatiiv mut sämikielâst akkusatiiv:</p>
<p>Myy nämä kalat - Vyebdi taid kuolijd! (Puástud: Vyebdi taah kyeleh!)</p>
<p>b) Suomâkielâ partitiiv passiivráhtusijn; sämikielâst passiiv ohtâvuođâst lii nominatiiv já verbâ maaŋgâlovvoost.</p>
<p>Saamenkielisiä nimityksiä käytetään vähän. - Sämikielâliih nomâttâsah kiävttojeh uccáá. (Puástud: sämikielâlijd nomâttâsâid)</p>
<p><em type="bold">2) Iäruh omâstemráhtusist: mieđetteijee já kieldee häämi </em></p>
<p>Minulla on kaksi kalaa. - Must láá kyehti kyele. (Puástud: Must lii kyehti kyele.) Minulla on kaloja. - Must láá kyeleh.  (Puástud: Must lii kuolijd teikâ Must láá kuolijd.)</p>
<p><em type="bold">3) Iäruh eksistentiaalcelkkuu ráhtusist </em></p>
<p>Pihalla on poroja. - Šiljoost láá poccuuh. (Puástud: Šiljoost lii poccuid.) Pihalla ei ole enää poroja. - Šiljoost iä lah innig poccuuh. (Puástud: Šiljoost ij lah innig poccuid.)</p>
<p><em type="bold">4) Suomâkielâ sárnumkielâ epikongruens maaŋgâlovo 3. persovnist </em> </p>
<p>Ne tulee - Toh puátih (Puástud: Toh puátá.)</p>
<p>Taan sahâvuárust naggiim, et kielâi koskâsijd celhâopâlijd  iäruid lii tárbu kieđâvuššâđ vala vuáđulubbooht sämikielâ máttááttâsâst já lii meiddei tárbu rähtiđ šiev kielâopâlii tivvoomohjelm. Tivvoomohjelm kalga šoddâđ tagarin, et tot tobdá vädis soojijd já iävtut olmâ sujâttemhäämi čällei.</p>
</body></document>