<document xml:lang="smn" id="no_id"><header><title/><genre code="facta"/><author><unknown/></author><translator><person firstname="Petter" lastname="Morottaja" sex="unknown" born="" nationality=""/></translator><translated_from xml:lang="fin"/><year>2019</year><wordcount>312</wordcount><conversion_status type="standard"/><availability><license type="standard"/></availability><multilingual/><origFileName>lukukeskusEsite_inarinsaame.docx</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Povdiittâs kirjeráájun!</p>
<p>Kirjerájukorttâ lii juáhážân</p>
<list><p type="listitem">Puoh Suomâ kieldâin lii kirjerááju tâi kirjerájupalvâlusah.</p>
<p type="listitem">Kirjerájukoortâ finnee juáháš, kiäst lii Suomâst čujottâs.</p>
<p type="listitem">Párnái kirjerájukorttâ ij määvsi maiden.</p>
</list><p>Meid rävisolmooš finnee vuossâmuu kirjerájukoortâ nuuvtá. Tun puávtáh haahâđ kirjerájukoortâ meid umogâžân.</p>
<p>Kirjeh puohháid umogáást äijihân</p>
<p>Kirjeráájust láá kirjeh puohahasij várás. Umogái já váhá puárásub párnái várás láá keččâmkirjeh, main láá assaas siijđoh já čielgâ koveh. Láá umogâškukkâseh já kuhâskirjeh, laavlâkirjeh, kovekirjeh já satuh. Maaŋgah kirjeh meid mainâsteh argâpiäiválijn aašijn, nuuvt ko uáđimist, peivikiäjust, tuáhtárân monâmist, jieškuuđjin-uvlágán tobdoin já perruid lohtâšuvvee nubástusâin.</p>
<p>Tiätukiirjij peln vanhimeh pyehtih luoihâttiđ párnáá šoddâmân lohtâšuvvee kiirjijd já uáppáid. Kirjeráájuin láá meid loostah, muusik, jienâkirjeh, e-kirjeh, elleekoveh já speelah sehe párnái já sii vanhimij várás.</p>
<p>Kirjerááju iššeed!</p>
<p>Kirjerááju áámmátliih išedeh mielâstis kavnâđ hiäivulii luhâmuš. Tun puávtáh koijâdiđ sist avžuuttâsâid, et magareh kirjeh suápih jieškođe-uv ahasijd párnáid teikkâ lohtâseh monnii tiätu fáádán.</p>
<p>Umogâškukkâseh já mainâstempuudah</p>
<p>Tuu aldakirjeráájust sáttá leđe sierânâs ohjelm umogái já uccpárnái várás. Koijâd jieijâd kirjeráájust, et uárnejeh-uv sij umogâškuhâspuudâid, satupuudâid, timmâellei iijâid tâi eres ohjelm párnái várás. Kirjerááju ohjelmeh láá mávsuttemeh já áávus puohháid. Kirjeráájust ij taarbâš leđe siijvost!</p>
<p>Ko luuhâm lii vaigâd</p>
<p>Kirjeráájust puáhtá luoihâttiđ meid čielgâsuomâkielân čallum kiirjijd, moi kielâ já rááhtus láá älkkeebeh ko almoskielâst. Čielgâkiirjijn puáhtá leđe ävkki meid tunjin, kiän suomâkielâ ij lah eenikielâ.</p>
<p>Jis táválij kiirjij luuhâm oro vaigâdin ovdâmerkkân luuhâmvädisvuođâ tâi oppâmvädisvuođâ tiet, te piivde kirjeráájust tubdâlduvâid Celia mávsuttes jienâkirjepalvâlus várás. Celia jienâkirječuágálduvâst lii luhâmuš puohahasij várás. Mušte, et jienâkiirjijd puáhtá luuhâđ meid oovtâst párnáin.</p>
<p>Sämikielâlâš kirjerááju</p>
<p>Sämikielâlâš kirjerááju (Suomâ sämmilâš sierânâskirjerááju) Ruávinjaargâst lii puohháid áávus. Čuágáldâh lii ohtâ Tave-enâmij vijđásumosijn. Tot ana sistees kirjálâšvuođâ, muusik, elleekuuvijd já äigipajeloostâid. Väldiuási amnâstuvâst lii tavesämikielân, anarâškielân já nuorttâlâškielân. Čuágáldâhân kuleh ton lasseen lostâčuápus-, kárttá-, poster- já härvinâškirječuágálduvah. Sämičuágálduvah láá meid sämikuávlu kirjeráájuin. Amnâstâh lii uuccâmnáál Laapi kirjeráájui Finnaast (lapinkirjasto.finna.fi) já luoihâttemnáál amnâstâh toimâttuvvoo Suomâ eres kirjeráájoid.</p>
<p>Tiervâpuáttim uápásmuđ jieijâd aldakirjeráájun!</p>
<p>Áávusorroomääigih já ohtâvuotâtiäđuh láá tuu päikkikieldâ viermisiijđoin.</p>
</body></document>
