<document xml:lang="smn" id="no_id"><header><title/><genre code="facta"/><author><unknown/></author><wordcount>804</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=203&amp;Itemid=10</origFileName><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header>
<body>
<p>Täsivääldi president Tarja Halos saahâ sämitige lekkâmijn 29.3.2008</p>
<p>Árvulâš sämitige saavâjođetteijee, Pyereh sämmilij ovdâsteijeeh, Tist lii tivrâs já vátávâš pargo tipšodijnâd sämikielâ já kulttuur kyeskee aašijd sehe sajattuv algâaalmugin. Ovdâsteijee demokratia toimâm vuáđuduvá puohâin taasijn ulmuu jiešráđálâš haalun uásálistiđ. Jienâstemaktiivlâšvuođâ kiäppánem já aalmug uccoo mielâkiddiivâšvuotâ politiikân lii almos huolâaamnâs. Suomâst láá ain-uv stuárráábeh jienâstemprosenteh, ko maaŋgâin eres enâmijn, mut áášán kannat kiddiđ huámášume. Saahâ ij lah tuše vaaljâin já vaaljâkampanjain, pic ohtsâškodálâš tooimâ áárvustánemist alnestis. Sämitiggeest mii tääl lehâstuvvoo lii sehe hárjánem já uđđâ mohtâ. Puohâin ovdâsteijein uđđâ jesâneh láá paijeel peeli já nisoneh láá eenâb ko kuássin ovdil. Säämi kulttuurkuávdášhaahâ, mii lii lamaš kuhháá joođoost, lii viijmâg-uv ovdánâm, ko ruttâdemčuávduseh láá toohum. Táálu lii tehálâš, liihân saahâ vistig juo sämmilij jieijâs parlamenttáálust, mut meid sämikulttuurist, tutkâmuš já škovlim ovtâsteijee táálust. Lii árvuštâllum, et Säämi kulttuurkuávdáš valmâštuuččij ive 2012. Tuáivum, et puátteid sämitige lekkâmijd puávtáččij viettiđ juo jieijâs táálust. Moonnâm ive viettui Suomâ kirjekielâ eeji Mikael Agricola juhleihe. Juhleive teema: Jieijâs kielâ, jieijâs mielâ, muštâl puoh tehálumos uási kielâ merhâšuumeest. Mij oppâp juo škoovlâst, mon stuorrâ merhâšume Agricola eellimpargoost lii syemmilâš kulttuurân. Taat oppâ kolgâččij adeliđ mijjân kiärgusvuođâid kunnijâttâđ puohâi ulmui eenikielâ já ibárdâs, et ucceeblovokielah tarbâšeh torjuu, vâi toh siäiluh já ovdáneh ellee kiellân. Vuáđulaavâst asâttuvvoo sämmiláid algâaalmugin vuoigâdvuotâ toollâđ já ovdediđ jieijâs kielâ já kulttuur. Aalmug suomâkielâlâš eenâbloho ij argâelimistis ain velttidhánnáá huámmáš, mon stuorrâ merhâšume kielâlijn vuáđuvuoigâdvuođâin lii. Kielâlâš vuoigâdvuođah láá távjá ulmui eres vuáđuvuoigâdvuođâi olášume iähtu. Ive 2004 vuáimán puáttâm säämi kielâlaavâ uáivilin lii olášutteđ vuáđulaavâ sämmiláid tähidem kielâlâš vuoigâdvuođâid. Mii lahâasâttem lii-uv pyerees ääigi tääsist. Tuotâvuođâst tilálâšvuotâ ij kuittâg lah siämmáá pyeri, veikkâ ovdánem majemui iivij ääigi lii-uv tábáhtum. Ovdâmerkkân sämikielâlâš sosiaal- já tiervâsvuođâpalvâlusâi finniimist láá čuolmah. Toi čuávdim váátá ekonomâlâš naavcâid, maid kuávlu kieldah iä paste staatâ noonâ uásálistemvuođâttáá adeliđ. Euroop rääđi ministerkomitea tuhhiittij moonnâm ive loopâst avžuuttâsâid sämikielâ oovdedmân Suomâst. Tah adeleh šiev sundesárgáid kielâlâš vuoigâdvuođâi olášutmân. Sämikielâ kevttim juávkkuviestâmijn, eromâšávt televisiost já aavisijn, tarbâšuuččij ain-uv eenâb onnáá peeivi tiätuohtsâškoddeest. Eromâš uhkevuálásâš kieláid kullee aanaar- já nuorttâkielâ uásild lii tárbu jotelis toimáid kielâi suoijâlmân já oovdedmân. Sämikulttuur puátteevuođâ tááhust lii uáli tehálâš, et párnááh já nuorah pyehtih oppâđ sämikielâ. Sijjân sämikielâ puáhtá leđe vuáđuškoovlâst, luvâttuvâst já áámmátlâš škovliittâsâst sehe máttááttâskiellân já oppâamnâsin. Sämikielâlâš já sämikielâ máttááttâsâst lii valdum kuhes lävkki ovdâskulij 1970-lovo aalgâ tilálâšvuođâst, kuás sämikielâlâš máttááttâs algâttui. Tárbu sämikielâlâš máttááttâsân ij lah tuše sämikuávlust. Onnáá peeivi iänááš uási vuáđumáttááttâsahasijn sämipárnáin áásá sämikuávlu ulguubeln. Tanen sij pääccih távjá jieijâs kielâ já jieijâskielâlâš máttááttâs ulguubel. Taas kolgâččij finniđ puárádâs. Sämikulttuur kuáttá tobdoo ain eenâb mielâkiddiivâšvuotâ meiddei Tave-enâmij ulguubeln. Must lâi taam máánust kunnee lehâstiđ sämitaiduu čáitálmâs Espanja Cádizist. Sámi Duodji -čáitálmâš, mii oovdânpuáhtá ärbivuovvijd vuáđuduvvee säämi tyeje, lii tađe ovdil lamaš Suomâ lasseen Eestienâmist. Čáitálmâš addel eromâšávt olgoeennâm ulmuid ibárdâs Suomâ kulttuurärbivyevi riggoduvâst. Kulttuurij maaŋgâmuđusâšvuotâ lii meiddei Euroop riggodâh já ton innovatiiv käldee. Lii fiijnâ uáiniđ, maht ulmui mielâkiddiivâšvuotâ taan kuáttá lassaan. Lijjim ovdebáá tove tääbbin Ucjuuvâst lekkâmin sämitige käävci ihheed tassaaš. Sarnum talle eres lasseen Aalmugijkoskâsâš pargo-ornijdume ILO jiečânâs enâmij algâaalmug- já hiäimuaalmugijd kyeskee almossopâmušâst nr 169 já sämmilij eennâmvuoigâdvuođâi čielgiimist. Äigi lii kuullâm já pargo lii porgum, mut mittomeeri ij lah vala olášum. Uáiviminister Vanhas haldâttâs lii váldám ovdebáá haldâttâs náálá mittomeerrin kavnâđ taam haldâttâspaje ääigi čuávdus, mon vievâst puávtáččij Suomâ ratifistiđ ILO almossopâmuš. Haldâttâsuv koskâvuođâst láá tiettum sierâlágáneh uáinuh tárbulii čuávdus siskáldâsâst. Taan keežild lii vuoigâdvuođâministeriö riemmâm oovtâst eennâm- já meccituáluministeriöin čielgiđ čuávdimiävtuttâs sämikuávlu staatâenâmij haaldâšmist já säämi kulttuurháámán kullee iäláttâsâi tuárjumist. Iävtuttâs puávtáččij leđe vuáđu jotkâvalmâštâlmân, mii tohhuuččij sämitiggijn. OA olmoošvuoigâdvuođâkomitea lii majemustáá moonnâm ive almottâm huolâs tast, et koččâmâš eennâmomâstusâst já -kevttimist sämikuávlust ij lah áppádum čuávdiđ. Ko komitea lâi vistig ráđádâllâm ääšist puohâi ääšipelijguin, avžui tot kavnâđ ääšimiäldásâš čuávdus täid koččâmâššáid sehe ratifistiđ jotelávt mainâšum ILO almossopâmuš. Sämmilij já eres algâaalmugij vuoigâdvuođâi nanodem lii ovdánâm ain aalmugijkoskâsâš forumijn. Moonnâm čoovčâ OA almosčuákkim tuhhiittij algâaalmugij julgáštus. Tuhhiitem lâi tuođâlâš pargovuáittu paijeel kyehtlov ihheed pištám ráđádâlmij maŋa. Julgáštus lii pooliitlâš äššikirje, mon asâttem mittomeerijd kalga viggâđ haldâttâsâi já algâaalmugij koskâsâš ohtsâšpargoin. Julgáštus naanood algâaalmugij uásálistem miärádâstohâmân já tiäddud kyeimivuođâ sehe koskâvuođâlâš luáttámuš. Nubbe merhâšittee ovdánemlävkki valdui ive 2005, ko ohtsâštave-eennâmlâš äššitobdeejuávkku finnij valmâšin iävtuttâsâs tave-eennâmlâš sämmilâšsopâmuššân. Taažâ, Ruotâ já Suomâ koskâsâš sopâmuš mittomeerrin lii pyerediđ sämmilij sajattuv algâaalmugin. Sopâmušâst liččii miärádâsah el. sämmilij jiešmeridemvuoigâdvuođâst, kielâlâš já kulttuurlâš vuoigâdvuođâin, vuoigâdvuođâst enâmân já čáácán, iäláttâsâi porgâmist sehe sämitige já almos vääldi koskâsâš ohtsâšpargoost. Sopâmuštooimâ kieđâvuššâm juátkoo kiđđuv 2008. Tassaažin ráhtoo čielgiittâs aalmuglâš lahâasâttem já aalmugijkoskâsâš sopâmuškenigâsvuođâi koskâvuođâst hammiittâs sopâmušmiärádâssáid. Suomâ lii toimâm aalmugijkoskâsâš foorumijn aktiivlávt sämmilij já eres algâaalmugij kyeskee vuoigâdvuođâi oovdedmân. Siämmáálágán aktiivlâšvuotâ tarbâšuvvoo meiddei päikkienâmist. Anam tehášlâžžân, et sämmilij eennâmvuoigâdvuođáid lohtâseijee koččâmâšah čuávdojeh haldâttâs já sämmilij ovdâsteijei ohtsâšpargoin. Čuávdus kalga leđe taggaar, et puohah uásipeleh tuhhiitteh tom, vâi iästoo táálái, kuhháá pištám náágui jotkum.</p>
<p>Avžuum jieškote-uv uásipeelijd ohtsii čuávdus kavnâmân. Pyereh sämmilij ovdâsteijeeh, Täi sanijguin lehâstâm sämitige já tuáivuttâm tijjân miännástume vátávâš pargoost.</p>
<p>Lasetiäđuh</p>
</body></document>
